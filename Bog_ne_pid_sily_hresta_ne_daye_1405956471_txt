Бог не під силу хреста не дає
Савченко Віктор



Видання цієї книги зумовлене двома основними чинниками: передусім дедалі зростаючим потягом молоді до літературної творчості, а відтак прагненням до знайомства із зразками сучасної літератури;  програмою вивчення літератури рідного краю в школах і відсутністю відповідних посібників.
 Протягом останніх років з об’єктивних обставин письменникові-професіоналу надрукувати свою книжку стало важко. Через те на очі молоді дедалі частіше потрапляють видання сумнівної якості. Видає-бо книгу здебільшого не той, хто має хист, а той, хто має гроші. Отож читачеві часом важко відрізнити справжню літературу від підробки, а то й від антилітератури. А це вже гірше: прищеплюється несмак, банальщина; і з таким “наповненням” молода людина вирушає у творче життя.
 Не краще і вчителю. Щоб познайомити учня з творами письменника-земляка, йому доводиться найчастіше звертатися до самого ж письменника, адже не всі бібліотеки комплектувалися його книгами. Оскільки переважна більшість майстрів слова мешкає у містах, то й літературним процесом охоплено лише міську молодь.
 Свого часу (1993 р.) Дніпропетровська організація Спілки письменників України підготувала до друку і видала збірник “З любові і муки”, який став настільною книгою для вчителів (кому пощастило його придбати). Але це –видання літературознавче та біографічно-енциклопедійне. Грунтовно аналізуючи доробок письменників і досліджуючи їхні долі, автори книги “З любові і муки” водночас привертають увагу і до творчості цих письменників.
 “Антологія поезії Придніпров’я” покликана дати уявлення про здобутки поетів, як тих, котрі вже пішли з життя, так і тих, хто працює у цьому жанрі нині.
 Основним критерієм, що ними керувались упорядник та редколегія при доборі поезій, були їхній професійний рівень і приналежність автора до Дніпропетровської письменницької організації.
 До книги увійшли також вірші поетів, які з тих чи інших причин покинули Придніпров’я і тепер живуть в інших містах, але які були рекомендовані до Спілки письменників України саме Дніпропетровською організацією.
 Автор цих рядків не бере на себе сміливість підходити з критичними мірками до поезій, що склали збірник, але дати уявлення про індивідуальні особливості, творчу манеру, тяжіння до психологізму чи словесної барвистості тощо потрібно.
 Порядок розташування авторських добірок здійснено за алфавітом початкових літер прізвищ поетів.
 Для бодай поверхового знайомства з особою автора наводиться його коротка творчо-біографічна довідка та світлина.

 Щоб стати поетом, самого лише бажання замало. Треба ним уродитися. Вища Сила вкладає в сутність людську, ще до появи її у світ, кому більше, кому менше, талану проникати в невидимий для земної людини план буття. Уміння вправно заримовувати думки –це ще не поезія. Поезія починається з одкровення –спершу для автора, а потім і для читача. Біблія була написана у віршах, тому в її текстах стільки метафоричного й сугестивного –того, що бачиться не очима, а серцем. Через те й судилося їй стати вічною книгою людства. Поезії найвидатніших українців Т.Шевченка, І.Франка, Л.Українки позначені отим  біблійним підтекстом, за яким угадуються обриси майбутніх подій. Пророчими можна назвати деякі твори Максиміліана Волошина (Кирієнка), надто поему “Шляхами Каїна”, де він з дивовижною точністю простежив перебіг подій від найдавніших часів до жовтневого сатанизму.
 Коли читаєш справжню поезію, то складається враження, що спілкуєшся з людиною, котра побувала там, у іншому вимірі.
 Не кожен, навіть видатний майстер жанру,  може піднестися до пророцтва, але бодай один такий твір у його доробку знайдеться, якщо це, справді, майстер. Бути поетом –це нести хрест відповідальності не лише за себе, а й за людей. Тому у всі часи найбільше розпинали поетів. Як сказано, “Бог не під силу хреста не дає”, а поетичний дар –це хрест.
 Звісно, якщо до видання “Антології...” підходити з такою міркою, то матеріал довелося б по крихтах виловлювати з океану світової поезії.
 У цій книзі зібрані майстри слова, котрі в тій чи іншій мірі наділені здатністю за окремою деталлю побачити ціле, за миттєвостями сучасного розгледіти майбутнє. І не тільки розгледіти, а й скласти про те формулу почуття і думки –поетичні рядки.

 Різними стежками прийшли в літературу автори. Одних привело прагнення слави, інших –душевний біль за долю народу. Та зрештою кожен збагнув примарність  побутових утіх і абсолютну вартість слова.

Рушай, рушай...
 І надто не дивись,
 Які є в світі втіхи та принади,
 в твоїй душі -
 і низина і вись,
 забудь себе, достоїнства і вади,
 прозріє серце -
 і не стане тьми, 
 хоч і страждань не щезне чорна стріха, 
 спізнаєшся із добрими людьми, 
 з лихими теж...
 Добра нема без лиха...
 Не вір очам, а тільки серцю вір, 
 не нарікай, коли не вдасться пісня, 
 на перші дні тобі позичу зір -
 рушай, рушай!..
 Допоки ще не пізно...

 З такими словами звернувся до поета кобзар Вересай, який примарився йому вві сні. Той, хто любить і знає поезію, одразу впізнає в цих рядках Віктора Коржа - поета-шістдесятника, літературного батька цілої генерації січеславських майстрів поетичного слова; у свідомості кожного з них, у кого більше, в кого менше, є від поетичної сутності В.Коржа.  А вірш “Вересаєві сувеніри” може стати програмою творчості  для будь-кого з поетів.

 Двома роками раніше, 1964-го стартував у літературу своєю першою збіркою Сергій Бурлаков, котрий відомий, як майстер ліричної поезії.

Яблука холодні від роси, 
 Ми зриваєм теплими руками, 
 Ранніх птиць прощальні голоси
 Слухаєм під стихлими гілками.

 Сергій Бурлаков також причетний до підготовки молодих поетів. Працюючи у видавництві “Промінь” (нині –“Січ”), вони з В.Коржем по суті формували поетичний цех на Придніпров’ї.

 Але була людина, яка впливала і на їхню свідомість. Це – Михайло Чхан. Без перебільшення можна сказати, що немає на Придніпров’ї поета, на творчності якого не позначилися  б патріотизм, громадянська свідомість, біль М.Чхана. Він був наділений великим даром переконувати. Під його впливом патріотами ставали не лише близькі йому за духом люди, а й байдужі, і навіть супротивники. Це Михайло Чхан “вдмухнув”у свідомість поетів, котрим пощастило з ним спілкуватися, таке, чому не навчать ні школа, ні будь-яке оточення. Через цей вплив, який зводив нанівець виховання в талановитій молодій людині, за кодексом“будівника комунізму”  тогочасна влада ставилась до М.Чхана вороже –забороняла виступи, чинила перешкоди при виданні його книг. Можна багато говорити про цього патріарха духу; кожен вірш його заслуговує на те, щоб на нього звернути увагу, але процитуємо тільки такі  –пророчі рядки:
 Де лишився прапора клапоть,
 Там палатиме знамено...
 Уперше М.Чхан прийшов до читача збіркою “Не заходить сонце” (1959 р.).

 А 1961 року на поетичному небосхилі зблиснуло нове ім’я  –вийшла друком книжка віршів Ганни Світличної “Стежки неходжені весняні”. Той, хто особисто знав цю поетесу, може підтвердити, що й на її творчості був відбиток чханівського духу. Щоправда, проявити сповна могуть свого творчого потенціалу цій кволій здоров’ям жінці не дозволяла все та ж влада, котра попри сяку-таку матеріальну підтримку, тримала “кисневий балон” у своїх руках, і коли в поезії Г.Світличної  з’являлися не ті мотиви, чиясь кістлява рука починала перекривати “вентиль”.
 Г.Світлична, без перебільшення, непересічне явище. Своїм існуванням вона немов би демонструвала тезу про первинність духу і вторинність матерії. Інвалід з дитинства, квола тілом, ця жінка була велетнем духу. В її поезіях, крім ліричних і громадянських мотивів,  вчувався потужний пломінь жіночності.


Докінчилася вистава. Ліс пригас.
 І свято осені  – уже відшумувало.
 Ми все зробили, милий, щоб у нас
 Тих свят все менше з року в рік ставало.
 ...Для нас палив свічки свої кленові,
 Беріг разки шипшинових прикрас, 
 Спізнились, милий.  Нашої любові
 Збулося свято, тільки, жаль, –
 без нас...

 Рядки ці присвячені одному прекрасному поетові,  в якого, був час, закохалася Ганна. Це було трагічне кохання...
 Померла Ганна Світлична на п’ятлесят сьомому році життя, і поховали її як героя. Місто доти не знало такого багатолюдного похорону. До влади в Павлограді прийшли вже ті, хто вчився у Ганни мужності зі шкільної лави і отже розуміли значення її слова і власного прикладу.

 Слід пам’ятати, що першу рецензію на першу книжку Г.Світличної написав Павло Кононенко, якого в часи хрущовської відлиги випустили з концтабору. Це була не просто рецензія, а дружня підтримка молодого таланту. Ганна пам’ятатиме її все життя.
 Постать П.Кононенка є також визначальною на Придніпров’ї. Упродовж багатьох років його ім’я носить літературне об’єднання при Дніпропетровській організації  НСПУ. Але найважливіше –це вплив П.Кононенка на формування громадянської свідомості поетів. Прикладом були не стільки його вірші (він, піднаглядний КДБ, не мав перспективи ні писати, ні друкувати те, що хотів би), як потовчена, але не знівечена особистість, його поетична сутність, збагачена досвідом перебування в пеклі. До нього тягнувся всяк, у кого в душі зріло зерно справедливості.
 Поезії П.Кононенка означені світлими, щирими почуттями.

Де б не був і куди б я не йшов -
 Навіть в чорну нічну хуртовину 
 Відчував я, що віра й любов
 Ллється в серце, як полиск бурштину, 
 
 Зором вірності душу мою
 Ти сердечно на відстані гріла
 І любов непідкупну свою
 Зберегти від зневіри зуміла. 

 Якщо казати про впливи...
 В поезії, як у жодному з літературних жанрів, молода особистість легко підпадає під вплив. Правда, з часом вона виходить з того впливу, бо хто не вийде –поетом не стане. Отож для придніпровської поезії шістдесятих  прикладом світлої, ясної лірики були вірші Дмитра Демерджі.  Його учнями стали більшість із тогочасних молодих талантів. Зі своєї батьківщини –Приазов’я він приніс до індустріального краю в поезіях  непотьмарене блакитне небо, білокрилу чайку в нім, а також людяність і батьківське ставлення до тих, хто прагнув осідлати Пегаса. 
Ніч серпнева берег обгортає –
 Зоряна, безвітряна, п’янка.
 Над Білосарайкою моргає
 Невсипуще око маяка.
 По воді з-під місяця тремтлива
 Стежечка прослалася жива.
 Селище рибальське під обривом,
 Ніби тиха чайка, спочива.

Першим, кого він підсадив на коня, був Ігор Пуппо. Від Д. Демерджі він узяв манеру творення ясного поетичного образу, а від журналістики, де заробляв собі на хліб,  точність думки. Майже всі поезії І. Пуппо –це малі чи великі сюжети. А поетичні засоби –як то: метафора, образ, перспектива підпорядковані ідеї, думці, сюжету. Щоб переконатися в цьому, досить прочитати поему “Березань” про лейтенанта Шмідта, яка через великий обсяг не увійшла до “Антології...”, чи вірш “Солдат № 191” про Т.Шевченка в засланні. Ось кілька рядків з нього:

...В десяток казенных бумаг занесен, 
 Острижен, унижен, но непобедим, -
 “Оце тобі  “Льох” І оце тобі “Сон”,
 Солдат № 191.
 Лобастый солдат, коренастый солдат.
 В косматых бровях –паутина седин,
 Куда ты нацелил свой сумрачный взгляд, 
 Солдат № 191?’

 Через оцю зрозумілість І.Пуппо рано став відомим широкому загалові читачів.

Семен Данилейко  прийшов у літературу “від станка”, як тоді полюбляли казати, але це був сформований поет, з власним поетичним баченням. А головне –з болем... У той час по всій Україні тисячами переводилися на російську мову українські школи. Він був одним із тих, хто не боявся про це казати, через що нажив немало недругів поміж тих, хто виконував цю брудну роботу.
 У С.Данилейкові однаково поєднувалися поет і громадянин.

Я – син землі, яка багато літ
 Для нас, людей, цвіте і плодоносить, 
 Я –син землі, прекрасної, як цвіт  –
 Весняний цвіт, що радощі приносить.

Олександр Зайвий – першу збірку “Молодик”  видав 1962 року. Його читали, але вабила не стільки книжка, скільки сам Сашко –своєю “неотесаною” простотою. Читав вірші грубувато і водночас щиро. О.Зайвий був чи не єдиний, кого на літературному об’єднанні при  СПУ не втомлювалися слухати. Бог дав йому щедрою рукою. Не маючи вищої освіти, він бачив серцем те, чого багатьом не дано було побачити навіть очима. Траплялося й помилявся, та зрештою могутня інтуїція виводила його з манівців. А цьому сприяло знайомство з П.Кононенком, якого доля провела всіма колами пекла.
 Шлях Чумацький –то над нами
 не річок молочних край, 
 а чиїмись черепами 
 траса вимощена в рай.

Глянь на землю,–сльози бризнуть
 в землю злу до чорноти.
 Всі шляхи до комунізму
 вкрили наші черепи.

 Невибагливим був Олександр у житті, вдовольнявся тим, що мав. Але він завжди залишався свідомий тієї місії, що її було покладено на нього Вищою Силою, і незнищеності свого художнього слова.

Безсмертя прийде в нашу пустку,
 освятить речі, що тут є...
 Всього на два удари пульсу
 воно від смерті відстає. 

 На час, коли тільки-но входили в літературу Пуппо, Данилейко, Зайвий припадає вершина слави Олексія Крилова, як дитячого письменника. Уже була видана його книжка “Кот Василий” (1960 р.), якій судилося блискуче майбутнє. Ця збірка в гарному кольоровому оформленні молодого тоді художника Володимира Любарського стала улюбленою книжкою багатьох поколінь дітлахів. Хоча О.Крилов написав чимало дотепних байок, свого часу поцінованих С.Михалковим, проте в пам’яті читачів він залишився, як автор “Кота Василия”

–Кот Василий, где ты был?
 –Я мышей ловить ходил...
 –Почему же ты в сметане?
 –Потому, что был в чулане...

 Ці рядки пам'ятають ті, кому вже за сорок, і зовсім юні. Адже книжка витримала багато видань.

На цю ж пору припадає і період творчого зростання Михайла Селезньова. Але проростав він, як поет, не з літературного середовища, а з війни - там галузилося коріння його творчості. Війна стала для нього “вершиною гороскопу”, яка вифарбувала все подальше життя в певні, притаманні тільки їй, кольори. Це кольори жахів і сердечної чоловічої дружби, людського гріхопадіння і самозречення в ім’я добра інших. У літературу йшла уже сформована особистість, наставниками якої (за словами самого ж М.Селезньова) були Шевченко і Коцюбинський, Пушкін і Некрасов, а із живих на той час –Микола Ушаков, якого він безмежно шанував.
 Поетичні образи йому, як і кожному справжньому поетові, дані були природою, а щирість людських почуттів він спізнав там, де людські якості проявляються, як на фотопапері. Проявником була війна.

 Оглохшие от стужи и бомбежки, 
 Шагали мы и спали на ходу.
 И вдруг из растворенного окошка,
 как в довоенном городском саду,
 порхнула песня.
 И к сердцам прорвался
 из юности знакомый голос-друг:
 “Под звуки старого и медленного вальса
 мне не забыть твоих горячих рук...”

 Це –рядки з вірша “Руки”, присвяченого Клавдії Шульженко, чий голос у ті суворі часи приносив трохи спокою і тепла у страдницькі людські душі.   

 Так само, як річка  починається з джерел, так і поезія в нашому краї бере початок від тих небагатьох, хто відчув у собі внутрішню потребу відгукуватися словом і почуттям на події в суспільному житті. Крім згаданих уже Д. Демерджі та П.Кононенка, це були Федір Ісаєв, Микола Миколаєнко та Петро Шаповал. Перший дебютував збіркою “Придніпров’я” (1950 р.), другий –“Тепловій” (1956 р.), третій –“Вулиця миру” (1958 р.). Одразу слід сказати, що то були важкі часи, надто для майстрів літератури. За необережно не те щоб написане, а навіть вимовлене слово можна було б опинитися там, звідки найчастіше вже не поверталися.
 Ті, хто відав ідеологією, розуміли значення і вагу слова. А відтак кожен поет розглядався у класовій борні, як патрон. Але вже в цій ситуації було закладене протиріччя. Прагнення-бо висловити душевний неспокій у віршах виникає тільки в тих, у кого є душа. А в кого є душа, у того, як правило, є й розум; рано чи пізно він збагне облуду, й, отже, шукатиме виходу з гри, а чи бодай  – компромісу. Виходів було два: перший – геть з літератури, другий –на довічне “підвищення кваліфікації” (у кращому випадку).  Багато хто з поетів ризикнув піти шляхом компромісу, який дозволяв у вірші створити те, що зветься “двоєчитанням’, а вже пізніше, коли почала вщухати класова боротьба,– то й підтексту. Перед справжнім поетом стояло два завдання: висловити не тільки думку, а також прихований, недосяжний для партійної цензури смисл і водночас зрозумілий непотьмареному догмами інтелекту.
 Як сказано, немає нічого такого поганого, що б на краще не вивело. Прокрустове ложе ідеології сприяло підняттю української поезії на вищий рівень. У ній з’явилася складова, яку можна збагнути не розумом, а серцем. Колись М.Чхан сказав авторові цих рядків: “Якщо в моїй збірці поталанить протягти бодай один вірш з підтекстом,  то я вважатиму, що збірка видана не марно”.
 У компромісному житті поета була ще одна можливість не втрачати професійної і людської гідності –це писати про природу, кохання, загальнолюдські цінності. Чим і користувалася переважна більшість вершників Пегаса. За великим рахунком це була також форма протесту, надто для України, де проводилося шалене зросійщення. Вдало написаний вірш українською мовою заперечував тезу про вторинність цієї мови. А вже якщо в поезіях ішлося про любов до батька, то вона –любов проектувалася прямісінько на Батьківщину. Розумів це і П.Шаповал, коли писав вірш “Синівський монолог”.
 ...Стану при спадку на чати я,
 Ти – невідступно зі мною.
 Йтиму, тобою початою,
 Чесною,як ти, борозною.
 Виняньчу землю красивою, 
 Вмию промінням слухняну.
 Треба –проллюся я зливою,
 Треба –веселкою стану.
 Стану твоєю совістю
 Перед людьми,
 не завадою.
 Буду твоєю святковістю,
 Роду людського ратаю. 

 У таких умовах зачиналася поезія на Придніпров’ї (читай: в усій Україні).
 Добре розуміли це також Ф.Ісаєв, М.Миколаєнко та П.Шаповал. Тільки якщо Ф.Ісаєв і П.Шаповал ніколи не переривали своєї поетичної лінії, то М.Миколаєнко, видавши у 1956-ому першу поетичну книжку, облишив це заняття і повернувся до нього знову через багато-багато років.  Тільки 1994 року побачили світ його книги “Віно” та “Патериця”, до яких увійшли і вірші писані, але не друковані, в ті далекі часи.

За мудрістю віків – кривавиця страждань...
 Щоб жита взнати смак –здолай монгола!
 Історія звела останню грізну грань:
 –Встань, українцю, встань! –благає доля.
 Тримайся, предку мій! З розпуки не охлянь:
 Не був ти боязким, живеш відколи.
 Об землю обіпрись і через силу встань,
 Від горя не зігнись, бо жде неволя.

На жаль, П.Шаповалові через смерть (1985 р.) не судилося спізнати безцензурної творчості, але його побратими Ф.Ісаєв Та М.Миколаєнко, вивільнивши поетичний юнацький запал, плідно засівають свою поетичну ниву і вже збирають ужинки - М.Миколаєнко видав вищеназвані книги, а Ф.Ісаєв - вибране \"Ріднокрай\".

 Поміж поетів Придніпров’я були й такі, що поповнили поетичну ауру краю уже сформованим доробком. Так, Іван Рибицький прибув до Дніпропетровська 1977 року, маючи квиток члена Спілки письменників і будучи автором трьох книжок. Першу збірку “Озброєне серце” він видав 1963 -го.
 І.Рибицький –переважно поет-лірик, якого хвилюють чисті людські почуття –любові до жінки, до своєї малої батьківщини –Цвітохи, що на Хмельниччині; любові, яка проектується на велику Батьківщину –Україну. Але нема-нема, та й прорветься в поезії І.Рибицького біль і гнів:

Не кличе правда нині нас до дії,
 бо кров’ю захлинулась у руці.
 О, та рука владики і тирана,
 що стільки літ монаршив у Кремлі!
 Невже народ свої забуде рани, 
 щоб виродків терпіти на землі
 таких як Він!?
 А певно, що забуде,
 бо тюрми вкрили не лише Сибір.
 Бо кожен третій серед нас –
 іуда,
 бо кожен третій серед нас -
 вампір.

Напрямок творчості Володимира Сіренка, незадовго після  виходу в світ першої книжки “Рождение песни” (1967), міняється на сто вісімдесят градусів. До того це був благополучний редактор газети “Вагонобудівник” (м. Дніпродзержинськ), довірена у влади особа, після –“зрадник”.
 У чому ж притичина?
 У пробудженні громадянської свідомості. В.Сіренко раптом почав писати українською мовою. До речі, не без впливу М.Чхана.  І не просто почав, а як людина, у котрої зняли пов’язку з очей і вона побачила раптом  усе, почав кричати. Цим конфліктом і означилась уся подальша творчість поета. Всі його вірші, навіть ліричні, несуть у собі заряд протесту проти духовної дискримінації українця, проти тоталітарного компартійного можновладства.
 Влада пильно стежила за творчістю В.Сіренка. Вже коли, після багаторічної заборони, стало можливим видати другу книжку, й тоді “редактор” з обкому партії поставив умову: або всі вірші, в яких є слово Україна будуть зняті, або ж слово “Україна” буде замінено на слово “Батьківщина”.  Книжка таки вийшла, але “під  редакцією” обкому.
 В.Сіренко виступав не лише проти системи; не минав він в’їдливим словом і тих, хто був виконавцями системи, через те нажив особистих ворогів. Трапилася можливість і вони поквиталися: заслання у Прикаспійщину (Камизяк). По суті це була свавільна розправа.

Чи справедливість є на світі,
 чи, може, здохла в бур’яні.
 За що потоптаний, побитий
 поневіряюсь в чужині!?
 Я не робив нічого злого,
 не крав, у храмі не слідив.
 А бач, недужого, старого
 судом загнали аж куди.
 Болять в душі глибокі рани.
 Хто зарубцює їх і де?
 Все поглядаю за бархани.
 Чи справедливість не іде?
 Камизяк, 1985 р.

 Доля поета, як у дзеркалі, відбиває ту епоху, в якій він жив. Оповідати про вірші і не казати про умови, в яких їх було писано,–це приховувати дуже важливий план буття цього поета, той “бульйон”, у якому варилися ідеї, образи, метафори.  Тому  автор цієї розвідки намагається подавати не пласке зображення творчої особистості, а також суспільні умови, в яких вона проросла.

 1967-го в поетичному сузір’ї Придніпров’я з’явилося ще одне ім’я – Наталка Нікуліна. З її першої книжки “Вишневий спалах” легко вгадувався непересічний талант. І хоч Наталці тоді виповнилося тільки двадцять, її сприйняли як зірку, що зблиснула чистим вогнем. Швидкого наближення Наталки до поезії очікували всі, та вона не квапилась. Друга її книжка “Пізнання” побачила світ тільки 1981-го року. Але ще до її виходу, з публікацій у солідних часописах, було видно, що в літературу прийшов не просто талант, а талант огранений. Сприяла цьому наукова діяльність –вона стала кандидатом філологічних наук. Трохи покірності, трохи компромісу і Наталці згодом світила б посада благополучного університетського професора. Але вона була поетесою, у незайману свідомість якої вклав колись почуття патріотизму все той же М.Чхан, а громадянського обов’язку і людської порядності – батьки.
 Якщо Ганна Світлична, не маючи жодного шансу бути у плотському розумінні щасливою, “перекинула” всі інтелектуальні та емоційні сили на творчість, то Наталка мала все –абсолютно все, але поетична домінанта в ній була настільки сильною, що вона –домінанта і стала єдиним і справжнім її щастям. У неї закохувалися; мабуть, і вона кохала, але все те протікало другим планом; на першому ж були вірші. Схоже, про те, від чого вона відмовилася в житті, йдеться у вірші “Забута книга”.

Та книга втрачена давно,
 і я її не пам’ятаю.
 Лиш часом щось здаля світає,
 немов засвічене вікно.
 Я подумки тоді гортаю
 давно забуті сторінки, 
 і проступають з-під руки
 якісь малюнки і рядки,
 та змісту... змісту не згадаю.
 І все-таки живе в мені
 це відчуття, легке і плинне, 
 що я колись її зустріну
 в життейській звичній метушні, 
 зніму з полиці, розгорну
 і упізнаю все достоту, 
 до найтемнішого звороту
 усе в ній раптом осягну.

На жаль, не судилося Наталці осягнути рядків тієї таємничої книги . Вона пішла з життя у розквіті творчих сил і непотьмареної жіночності.

 Наприкінці шістдесятих збіркою “Радію людям” (1968 р.) заявив про себе, як поет, Олександр Завгородній. Це вже була сформована особистість, яка бачила і розуміла справжній стан української культури і мови,  а головне –не боялася про те казати. “Хвіст” націоналіста тягнувся за ним ще зі студентської лави. Саме на цей час припадає кінець хрущовського послаблення. Влада починає закручувати гайки, і О.Завгородній стає одним із тих, кого починають цькувати. Неодноразово залишався без роботи. Цькування  обіцяло перерости в жорсткіші санкції.  Але Спілка письменників України випередила події –домовилася зі Спілкою письменників Естонії про те, що направить до Талліну свого представника для вивчення естонської мови. Вихопили О.Завгороднього з виру подій, який тільки-но закручувався на Придніпров’ї О.Гончар (голова СПУ) і Дмитро Павличко (секретар СПУ). По суті то була еміграція.
 Остаточно повернувся О.Завгородній до рідного краю 1974 року уже знаним перекладачем з естонської. 1979-го його приймуть до Спілки письменників, але другу поетичну книжку “Перевесло” він видав тільки 1986 р., а третю “Із подиву і подиху” –1989 р. 
 Є одна особливість у цього поета: до мови він ставиться трепетно, як до таїни; за кожним словом бачить знак великої символьної системи (так ставились до слова ті, хто писав Біблію), через те сугестія в його віршах виходить далеко за їх видимий текст. Ось приклад:

Десь літає птах мого життя,
 Я не знаю –високо чи низько.
 Може, в сизі падає жита, 
 Може, над проваллям чорним висне...

 І ще одна особливість О.Завгороднього: абсолютна безкомпромісність. Лише невелика поступка владі, котра пильно стежила за його доробком (йдеться про добір віршів до збірки), і більшість творів побачила б світ на багато років раніше...
 Він таки видав усе, що вважав вартим, але тільки 1989-го.

 Ім’я Юрія Кібця на поетичному небосхилі з’явилося 1967 року в альманасі  “Вітрила” (Київ). Ю.Кібець був тоді ще студентом університету. Першу свою книжку “П’ята пора” він видасть тільки 1970-го. Ю.Кібець не варився  у “власному соку”, як, наприклад, Нікуліна чи Завгородній, а був частим гостем у видавництві “Промінь”, де працювали вже відомі на той час поети В.Корж та С.Бурлаков. Власне, там  і огранювався  його поетичний талант. Там же він познайомився і з М.Чханом. Отож уЮ.Кібцеві  є потроху від кожного з них,–не в поезії, а в свідомості. Часом він –чистий лірик, часом його хвилюють драматичні події нашої глибокої історії (“Красна смерть”), часто в його поезіях з’являється тема синівської любові до матері й батька - Івана Кібця, котрий також був поетом (його знали , як автора книжки “Ремезове гніздо”). Тому, хто читав поезії батька й сина, може здатися, що другий є прогресуючим продовженням першого.

Стріли з Половеччини свистять, 
 Горлиці від остраху німіють.
 На дубах
 сліди живих розп’ять
 Заясніють кров’ю, задубіють...
 Знову й знов палають
 стріл огні,
 Закипа отрута в кожнім вістрі.
 З них одна - дістанеться мені,
 По мені промчить
 чужинське військо!
Конкурс на право бути надрукованим в альманасі молодих “Вітрила-67” витримав також Володимир Міщенко, який на той час мешкав у Донецьку. Треба сказати, що з 55 авторів “Вітрил” професійними поетами на Придніпров’ї стануть троє: крім Ю.Кібця та В.Міщенка, ще Іван Сокульський.
 Вже з двох віршів, якими був представлений в альманасі В.Міщенко, стало видно, що в двері літератури стукає не початківець і навіть не той, хто шукає власної стежки, а сформована особистість. Та події, що на той час розгорталися довкола патріотично налаштованої молоді, надовго відтягнули видання першої книжки. Йдеться про суд над Василем Стусом –недавнім однокурсником і другом В.Міщенка. Слід пам’ятати, що в Донецьку також був свій “Михайло Чхан” –це Кость Тесленко –письменник-патріот, якому своїм громадянським світоглядом завдячували як замордований в концтаборі В.Стус, так і В.Міщенко, і ще дехто з нинішніх членів НСПУ. Отож дивом виплутавшись з того судового процесу, Володимир “емігрував” до Дніпропетровська, де ситуація була не кращою, але де його ніхто не знав.
 В.Міщенко –типовий поет-шістдесятник, більшість із яких жили аж до проголошення незалежності подвійним життям.Формально це була “радянська людина”, а фактично –патріот України. Незважаючи на загрозу переслідування, він листувався з ув’язненим В.Стусом. Щоправда, листів тих нікому, крім автора цих рядків, не показував.
 Натерпівся Володимир за своє дисидентство. Першу книжку “Таємниця осіннього листя” він видав тільки 1972 року. До збірки увійшло, звісно, не все те, що було написане, а лише те, що можна було видати. Але, може, це й цинізм, всі ті поневіряння зрештою пішли на користь. Без них не було б цілої серії віршів типу “Птеродактиль”.

Пристаркуватий монстр безжурної епохи
 Із блиском паралітика в очах,-
 Малішаєш щодень, тьм'янішаєш потроху;
 Закляк твій переляк
 І гонор твій прочах
 А був же - цар і Бог
 Міг жестом лиш скарати
 Невже тебе пустив на світ селянський рід?
 Все рідне - корчував...
 Такого й за царату
 Блюзнірства не було, о лютий самоїд!
 І слово так душив (чим не жандарм-редактор!)
 Зате любив лакуз, що лестили тобі.
 Твій час уже настав.
 Ти чуєш, птеродактиль?
 У почестях прийшов,
 відходиш у ганьбі!

 І все ж, попри тягар несправедливості, якого зазнав Володимир у системі, “где так вольно дышит человек”, він нечасто вихлюпує кривду і залишається тонким ліриком, залюбленим у рідну природу, у свій народ.

Куди б не йшов,
 які б не чув слова, –
 В душі моїй озветься Калитва. 

(Гора біля Царичанки).

Володимир Грипас був одним із тих студентів філфаку, котрі відвідували літоб’єднання при Дніпропетровській письменницькій організації. Дух літературних зібрань, де частими гостями були такі опоненти режиму, як Гаврило Прокопенко , Іван Сокульський та  інші, не міг не позначитися на творчості В.Грипаса. Лірик-мрійник, він там знайшов основну компоненту своєї поезії –любов до землі, до матері;  в його віршах ці поняття мають більше значення ніж просто “земля” чи просто “мати”; вони виростають до значення “Материзна”.
 Уже з першої збірки “Чебрецева павідь” (1973 р.) стало видно, що  урбаністичні обставини, в яких опинився  В.Грипас, ані найменшою мірою не відбилися на його поезії. Все життя, аж до останніх днів, теми сільського пейзажу, родинних почуттів супроводжували його творчість.

На обрії –натруджене село.
 Горить над ним зоря,
 мов диво.
 Мене до тебе знову 
 привело
 Чуття синівське, незрадливе.

 Після тривалої хвороби, не доживши до п’ятидесятилітнього ювілею, Володимир помер. Його поховали не в Дніпропетровську, де він мешкав, а віддали тіло землі в селі Піддубному Софіївського району. 

 Роком пізніше, після В.Грипаса, з дверей того ж самого філфаку, вийшла Любов Голота. Свого “первістка” “Народжена в степах” вона видала 1976 року.  В літературу прийшла поетеса, яка не потребувала “огранення”. Вона, здавалося, народилася з віршами, уже відредагованими у тому, іншому, житті; тепер вона їх просто переписувала з пам’яті. І ще одне –їх ніби писали дві обдаровані особистості –жінка й чоловік: у них однаково жіночої ніжності і чоловічої експресії. Але містики тут немає.  Все пояснюється ставленням поетеси до слова. Бог дав їй, як і О.Зайвому, щедрою рукою. А тільки якщо О.Зайвий розумів значення слова на рівні інтуїції, то Л.Голота усвідомлювала це також і розумом, підкріпленим високою освітою (йдеться не тільки про університетський диплом).

...Я хочу слова.
 А його –нема...
 Чи ж є душа в мені, чи відлетіла?
 Я хочу слова –хай зітлить мене,
 хай вивітрить це ненависне тіло, 
 що не обитель для душі –для мук, 
 цей кокон, порожнинну оболонку...

 Всі  найбільші потуги світу, яких неспроможна була зруйнувати жодна армія, жодна зброя, зрештою падали від СЛОВА. Слово руйнує і творить, а той, кому дано збагнути цей високий символ, ніколи не брязкатиме словами, уникатиме кучерявізмів і обов’язково шукатиме емоційного супроводу для думки –образу, метафори і ще багато чого такого, якому не вигадано назви.
 Л.Голота вчилася, але не писати вірші, а пізнавати поезію. А цьому можна навчитись, тільки пізнавши світ поета. 

...Та прийде Слово
 й мовчазну захланність,
 Як бинт від рани,
 з кров’ю віддере.
 Мить безсоромно чиста 
 й навіжена,
 Тебе повік я не зречуся,
 ні!
 Пресвітлий світ Тичини
 і Довженка
 І слово Рильського відкрилося мені...

 Кожен вірш, кожна рима цієї поетеси  то –натягнута до краю тятива, ладна випустити точний образ, метафору, думку.
 Творче зростання Л.Голоти припадає на часи поступового затухання конфлікту між інтелігенцією та владою Придніпров’я. Здавалося, це мусило б сприяти виробленню поміркованості. Але поетеса бачила отой другий план буття –за лаштунками, де тихою сапою нищилося українське слово –сакральний елемент нації. Цьому баченню сприяло знайомство з людьми, котрі ще не так давно перебували в епіцентрі конфлікту. Отож в літературу прийшла не тільки високої проби поетеса, а також громадянка.

Костянтин Чернишов належить до тих, кого накрила своїм чорним крилом війна. Для нього це був час, коли тільки-но починала формуватися дитяча ще свідомість. Тим-то так глибоко запали в серце поневіряння сім’ї тієї лихої доби. Саме ці глибинні струми душі, які шукали виходу назовні, і розбудили в ньому приспане поетичне дарування. Свою першу книгу “Високий полудень” він видав у зрілому, як для поета, віці –1976 року.
 Так само, як для М.Селезньова війна стала “вершиною гороскопу”, дороговказом всієї творчості, так і для Чернишова вона стала тїєю подією, яка відіб’ється на його свідомості, і жодні життєві перепетії її не вивітрять.
 Загальновідомо, що найкраще очищають людську душу страждання. Надто, якщо це душа поета. Така людина не висмоктуватиме з пальця теми... І поезія К.Чернишова –це поезія сумного спомину, співчуття, болю.

...У Запорізькім краї
 Могилу вже вгортає 
 Завіями зима.
 Ти склала від розпуки
 Свої загрублі руки
 І ковилу сивин.
 Мов скіфську бабу круки, 
 Твій хрест обсіли згуки
 Від ринків та машин.
 Крипічка і рабиня 
 Скупих колгоспних піль...

 Біль за страждання рідної матері у К.Чернишова проектується в співчуття до всіх матерів і вдів, на долю яких випало зберегти, вигодувати і виховати дітей у ті страшні часи.
 І все ж, попри карби, що зоставило на його свідомості лихоліття,  К.Чернишов – майстер ліричних віршів, сугестією яких є глибока людяність.

До всього живого дитячу довіру
 Розкрий, розгорни, як у променях листя.
 Приборкай в нутрі своїм хижого звіра.
 Яви у соборі єство своє чисте.
 Усім би творити нам вдячну молитву
 За розкіш життя і єднання творцеві,
 За мудрість його в чисті помисли влиту,
 За спокій душі в променистім вінцеві.

 Поетичне дарування К.Чернишова йшло по висхідній. Черговим його здобутком можна вважати книжку “Вінок сонетів”, де він показав себе майстром і цієї вельми складної поетичної форми.

 Поки Гаврило Прокопенко воював з гітлерівцями, а потім охороняв східний кордон імперії, в Україні сталися великі зміни. Прибувши до Дніпропетровська, демобілізований орденоносний офіцер  вжахнувся тим змінам. У корінному місті області українською мовою вже й не пахло. Натомість на всіх стовпах висіли оголошення про оргнабори на всілякі “стройки века” в Сибір, Казахстан, на Далекий Схід. З України виманювали найпродуктивнішу –молоду силу. В школах учителям російської мови збільшили платню, а учням дозволили вивчати українську мову за бажанням. Тим часом у жодному вузі, жодному технікумі жодного предмета не викладали українською. Мова –невидима кров нації –швидко витікала. Цій чумі вжахнувся кадровий офіцер, котрий доти знав тільки одного ворога.
 Вся поезія Г.Прокопенка забарвлена саме цим великим злом і присвячена протистоянню йому. Не випадково він товаришував з М.Чханом, як і не випадково підпав під пильне око влади.

Я хотів би спитать земляків,
 Чи вони пам’ятають сьогодні
 Рев розжарених мідних биків,
 Чорне сонце Батурина й Кодні?

 Це до тих, хто хитрістю й плазуванням проштовхався до владних крісел, звертається поет у вірші “Відступникові”:

Чи батьківський край не рясний, не багатий?
 Чи застує сонце недоля гірка?
 Чи, може, народ твій не гідний поваги,
 Бо скнів у ярмі та годив батогу?..
 Так ось імена –як знамена відваги:
 ЛУК’ЯНЕНКО.     
 СТУС.
 НАЛИВАЙКО.
 БОГУН.
 ШЕВЧЕНКО!..
 НАД ШЛЯХОМ ЙОГО МНОГОТРУДНИМ
 Палає всісвітньої слави зоря,
 А ти не спромігся у серці облуднім
 Сховати  десяток рядків “Кобзаря’.

 Постать Миколи Сарми-Соколовського могла б стати прототипом головного героя роману з карколомним сюжетом. Уже з раннього віку доля посилала йому випробування на межі життя і смерті. Його народження, дитячі та юнацькі літа припадають на найбільший спалах червоного сатанинства. Батька-священика вбивають чекісти, і це стає відправною точкою Голгофи для роду Соколовських, надто для Миколи. То його притягують до суду у справі сфабрикованої органами “Спілки визволення України”, то він утікає з концтабору, то його засуджують до страти, а потім замінюють вирок довічним ув’язненням, то він вступає до лав ОУН, то його висвячують у сан священика УАПЦ. На волю він вийшов тільки в часи хрущовської відлиги, але та воля була умовною, оскільки з нього не зводив і на мить прицільної рамки КДБ.
 Є в житті М.Сарми-Соколовського субстанція, що зводить усі дивовижні іпостасі його особи в одну, це –поезія. На жаль, першу свою книжку “На осонку літа” він видав тільки 1980 року, та й то під псевдонімом “Сарма”. Вірші, що до неї увійшли, були занадто професійні, як для першої книжки поета. З усього було видно, що в літературу прийшов не початківець, а майстер. Впадала в око і поліфонічність напрямків –від вишуканої рими до білого вірша, і глибокий підтекст, і зрозуміле кожному почуття патріотизму, і яскрава метафоричність, і багато такого, що з’являється в творчості тільки тієї людини, котра не раз зустрічалася поглядом зі смертю.
 У другій книзі М.Сарми-Соколовського “Коріння пам’яті” (1997 р.) є вірш, який багато чого пояснює:

Вони називають мої вірші
 пристойними.
 Тільки їм не подобається,
 що в нервових рядках
 Живе сум
 І рясно гніздяться круки.
 Зауваження слушне.
 Але що маю робити?–
 я в житті мало сміявся,
 і коли здубілими пальцями
 багато років грав
 на колючих струнах півночі – 
 моєю тінню весь час були
 круки.

 Попри лиха і жахіття, що їх пережив довічний в’язень системи, в його поезії є місце світлій рефлективній ліриці:

Подарував лілею
 ще вологу
 щойно зірвану
 довго милувався
 а вночі наснилося
 золоте озеро
 у білих пелюстках туману.

Олександра Стовбу приймали до Спілки письменників України в той самий час, що й автора цього есе. Приймали посмертно. В його доробку вже було чотири книжки, перша з яких побачила світ у “Промені” 1981 року. Уже з цієї збірки стало видно, що в літературу прийшов талант. А точніше –невелика часточка справжнього таланту, бо всьому йому, на жаль, не судилося розкритися до кінця. У віршах О.Стовби ще не було того огранювання, яке з’являється у професійних поетів, проте в них струмувала непідробна щирість і дитяче одкровення. Він був хоч і бойовим офіцером, але зовсім ще молодою людиною, найбільшим авторитетом для якого залишалася Мама. Тому й вірші, в яких звучить тема матері, найщиріші.

Руки морщинисты, волосы седы –мама!
 Знаю, коснулись не раз тебя беды –мама!
 Слово, как солнце, греет столетья –мама!
 Имя твое остается бессмертным –мама!

 Для багатьох О.Стовба –більше ніж поет. Він став символом розумної, вихованої, з громадянським обов’язком, але обдуреної  молодої людини; символом братерства, що проросло на полі страждань Афганської війни.
 Війна забрала не лише обдарованого поета, а також світлу людську сутність.

 Творчий шлях Анатолія Шкляра припадає на порівняно спокійний період. Він не потрапив у коло бунтівної інтелігенції і отже не накликав на себе підозри влади в нелояльному ставленні до неї, а відтак і не мав особливого клопоту з оприлюдненням своїх творів. Проте друкуватися не поспішав.Той, хто уважно читав його поезії, зрозуміє чому. Вся справа в мистецькій планці, яку він сам собі поставив. В його поетичних збірках, перша з яких “Скрипковий ключ” (1981 р.), обмаль, як на автора цих рядків, “прохідних” віршів. У переважній більшості це довершені твори, однаково насичені філософією і стилістичною грацією. А.Шкляр пильно стежить аби форма вірша не поступалась ідеї. Його поетичне перо чимось нагадує різець червонодеревника, котрий ставить за мету виготовити не лише добротну і потрібну річ, а й зробити її витвором мистецтва.
 Сплески емоцій, притаманні багатьом поетам, А.Шкляреві заміняють глибинне проникнення в суть предмета; навіть тоді, коли йдеться про потойбічний світ.

Я голову підняв, і впала на обличчя
 якась тривожна тінь – межа забутих снів.
 Невже отам вони – ті двері в потойбіччя –
 в проривах сивих хмар, в перехлюпі вогнів?
 І світяться сади захмарної держави,
 і зваблюють міста скарбами всіх віків,
 та горнуться до ніг духмяні рідні трави
 і чую з-під землі молитви козаків.


 Свою першу збірку “Зачарований обрій” Олеся Омельченко видала 1984 року. В літературу йшла людина, сповнена світлих почуттів і намірів. Літературне Придніпров’я, яке прихильно зустріло нове ім’я, очікувало від поетеси другої книжки, та вона поступово зникає з поетичного виднокола.
 О.Омельченко дала про себе знати тільки через вісім років.Нова її книжка “Присвячую себе...”(1993 р.), видана великим, як для поетичної збірки, обсягом, засвідчила, що авторка не марнувала часу.
 Її поетичне кредо найкраще декларують слова-епіграфи самої ж поетеси до цієї  книжки:

 Черпаю сили з рідної землі,
 святої мудрості
 учусь в свого народу.
 І так живу,
 що світ болить в мені
 у полум’ї
 незгасної любові.

 З нової книги було видно, що О.Омельченко залишилася вірною ідеям і намірам першої збірки. Вона йде до пізнання світу через любов:

Текли століття лавами вогню,
 у жорнах бід вигранювались люди
 В мініатюрі –Всесвіт в моїх грудях,
 і я його, як світ увесь –люблю.

Як уже мовилося, щоб стати поетом, треба ним уродитися. Так само, щоб писати вірші для дітей, мало любити малюків. Важливо не розгубити в собі дитини - істоти яка живе одкровеннями. Взагалі-то ця частина людської сутності не губиться; вона просто припадає пилом забуття. Не кожному дано здмухнути той пил та побувати на початку свого \"Я\". У Олексія Старикова ніколи не було розриву між хлопчиком Льошею і доцентом Олексієм Миколайовичем. Вони працюють у співавторстві: Льоша оповідає – емоційно, мабуть, плутано, а Олексій Миколайович записує:
 1

–Здравствуй, пес
 спешишь куда ты,
 кривоногий и лохматый,
 одноглазый, без хвоста?
 –Р-разорвать хочу кота
 2 
 –Здравствуй , кот!
 Облезлый, тощий!
 На кого ты когти точишь?
 –Мяу! Пса жду одного:
 с аппетитом съем его!..

 А у видавництвах “Веселка” та “Промінь” (нині –”Січ”) є люди – редактори, котрі також не позбулися дитячого бачення, а отже і здатності розгледіти у творчості письменника той план, який можна назвати дитячим. Через те і видаються великими тиражами, гарно оформлені книжки О.Старикова.  Кожна з них несе в собі заряд доброти, дивування, фантазії, зрозумілі серцю маленької ще людини.

 Однією з найважливіших складових поетичного жанру є філософське бачення. Той, хто це розуміє, виробляє його в собі протягом усього життя. Адже тільки глибоко осмислена тема дає змогу простежити перебіг подій та побачити кінцеве їх завершення. А це вже прогноз, погляд у майбутнє. Ганні Шепітько не треба було виробляти в собі цю рису – вона в неї від народження. Тому і стала професійним філософом. Тягар філософських знань проте на час пригнітив у ній ще один дар – поетичний. Та прийшов час, і –дар усе-таки проріс сильними пагонами. 
 Період творчого формування Г.Шепітько, як поетеси, припадає на восьмидесяті. Уже з першої книжки “Весняні сходи” стало видно, що в літературу прийшла професійна поетеса. Але – таке часом трапляється – дехто з поетів, подолавши планку професіоналізму,  вище не підіймається. У Г.Шепітько ж рівень зростає від книжки до книжки. Навіть у шостій її збірці “Вічне” не помітне випохилення. Вся справа в тому, що поетичні образи, думки ссуть поживні речовини з потужного шару філософських знань.

 ...Сили душі не спроможні долати шаради,
 вмій до причин головних і основ додивитись!..
 Хочеться жити живому і мертвому навіть,
 смерть невід’ємно пульсує у жилах живого.
 Смутку багато у нашій звитязі і славі,
 здатен боротись за себе і голос німого!..Манера філософського мислення рано чи пізно призводить до почуття відповідальності за долю народу.  Г.Шепітько не просто живе болями людей, а й вірить у їхнє краще майбутнє.

...Історії  могутній корабель
 під хвилі кидало чужі зненацька, 
 хоч зводилося сонце із шабель,
 та завмирало у могилах братських...
 Але на тлі космічних веремій
 ми ще вціліли якось недвозначно,
 бо кожен з нас хоч крапельку зумів
 зневажить смерть, наругу чи обачність!..

 Десь на цей же період – восьмидесяті – припадає і становлення , як поета, Сергія Андреєва. Попри конкретне мислення технічного науковця,  у своїй другій професії С.Андреєв – лірик. Він немов би існує в двох вимірах і може легко переходити з одного в інший. Друге його покликання – поезію з першим пов’язує тільки глибоке осмислення предмета. 

Никогда б не подумал, что время –тупик,
 Что в нехватке его бесконечность таится,
 Та, в которую разум людской не проник.
 Только времени тайна рождает провидца!
 Он еще не пришел, настоящий пророк,
 Потому, что еще не разгадана тайна...

 Одне з досягнень будь-якого майстра літератури, це коли читач бачить його словами, коли за кожним рядком спалахує подія – вже озвучена, в кольорі, а головне – оповита щирими почуттями. Поезії С.Андреєва, надто останніх років, позначені цією якістю. Треба сказати, що огранювання його творчої особистості попервах відбувалося не без впливу В.Коржа.
 С.Андреєв хоч і не уникає самої тільки лірики, але здебільшого це лірика з глибокою думкою.

...Лишь свобода приходит нагой
 По стопам революций мутантов,
 Дегустаторов отнятых душ...
 И свободою кажется глушь
 Вне кругов щепетильного Данте, 
 Все, что можна, вместившего в них:
 От пороков людских –до расплаты,
 Чтоб воды не доверил родник
 Умывающим руки пилатам...

 Кінець восьмидесятих і початок дев’яностих років стали врожайними на поетів у Придніпров’ї. Пояснюється це швидкою демократизацією суспільства. Засвічуватись, як майстри слова, стали і такі, хто раніше був позбавлений перспективи самовираження. Крім Г.Шепітько та С.Андреєва, це були Г.Гарченко, В.Ковтуненко, М.Семенюк, М.Кудрявцев

 Ім’я Григорія Гарченка з’явилося в літературі 1978 року, коли вийшла в світ книжка гумору “Веселий дует” (в ній був ще один автор – В.Тищенко). Вже тоді стало видно, що творчий цех поетів-гумористів поповнився непересічним талантом.
 Так само, як для дитячого поета потрібні специфічні особливості творчого обдарування, так і дар гумориста, сатирика це – особливий дар. Можна бути блискучим поетом, але не спромогтися на жарт, іронію, кпин, сарказм. Гумор – стан душі, спроможність навіть у трагічному розгледіти елемент комізму, це здатність не визнавати жодного стереотипу, жодного дутого авторитету. Ось чого так небагато справжніх майстрів гумору, і ось чому їх охоче впускає у свої серця читач.
 У нехитрих на перший погляд поетичних рядках Г.Гарченка закладено вибухову дію сміху.

Як гордо Цезар мовить міг:
 – Прийшов, побачив, переміг!
 Дем’ян сягнув значніших справ:
 – Прийшов, побачив і... украв.

 Упродовж останніх років поет стає частим гостем і неодноразовим лауреатом патріаршого видання українського гумору – журналу “Перець”,  виступає з найвищої трибуни – зі сцени палацу “Україна” і не один раз стає дипломантом та лауреатом конкурсів гумору та сатири. Творча зірка Г.Гарченка світить не тільки землякам, а й тим, хто колись опинився за океаном. Там його також видають і читають.

 Свою першу збірку “Пісня іволги” Валерій Ковтуненко видав 1985 року. Творчість цього поета формувалася в так звані “перебудовчі” часи, коли політичний тиск на інтелігенцію дедалі слабшав, а відтак у поетів з’явилася можливість висловлювати свої почуття вже без узгодження з кимось. Десь у ці часи було створено й вірш “Україні...”, до якого скоро було написано музику і який у виконанні автора (професійного актора) звучав на найбільших сценах України. Традиційна форма, щирість, а головне –надія на краще майбутнє запалювали в свідомості слухачів національну гідність, змушували замислюватись над трагічними сторінками книги народної пам’яті.

Ще, може, настати спокути, єднання година,
 Освятяться душі тієї спасенної миті...
 А де ж твоя воля, стражденна моя Україно?
 –В небесній блакиті... В небесній блакиті...

 Така ж доля судилася й віршам “Осанна”, і “Ой ви, дітоньки мої...”, і “Ангел небесний” та іншим. А цьому, знову ж таки, сприяло поєднання двох творчих обдарувань автора –поетичного й акторського. Проте В.Ковтуненко не завжди послуговується традиційною формою. Йому не чужий і верлібр, але завжди на першому плані ставляться думка та почуття.

У гриву коня 
 зорі бджолами сіли.
 В гриві коня...
 Ось він ступає
 по бруку невміло.
 Зорі дзвенять...
 ...Ось він ступає
 по бруку невміло –
 Видно, не наш!
 Як же його
 в наше місто пустили?
 “Дай патронташ!”
 Влучно стріляли
 диявола клерки,
 Ставши кільцем!
 ...Кінь був
 останнє послання небесне
 Перед вселенським... кінцем...

 На завершення другого тисячоліття Небеса скинули в земний світ останню можливість покаятись –духовність, але “клерки сатани” її відстрілюють. Весь цей вірш –розгорнута метафора. Щоб створити її треба бути справді поетом. 

 Будь-яка творчість,  а надто поетична, це –таємниця. Проте осмислити її можна, якщо вона розвивається за усталеними законами. Якщо ж автор розробляє свої правила, то тут уже складніше. Тому й осягнути творчий доробок Миколи Семенюка є проблематичним. Усяке складне (будь-якої складності) зібране з елементів простого. Вірш, писаний у традиційному жанрі, має риму, образ, метафору, кольорову палітру... Оперуючи ними, автор створює той чи інший настрій, проводить ту чи іншу думку, закладає свою енергетику.
 У творчості М.Семенюка немає рими, немає чіткої думки, проте є образ, метафора. І тому його твори це –рефлективні спалахи і затухання.

Котиться історії колесо, 
 на яке слов’яни хрестяться, 
 наче перегортають
 перед обличчями своїми
 сторінки пергаментів древніх
 і ніяк себе там не знайдуть.

 То вклоняються,
 то навколішки стають,
 наче заглядають
 у жбан землі глибокий,
 щоби предків своїх 
 там видивитись.

 Не всі його рядки можна назвати й верлібрами, це скоріше за все асоціативні порухи свідомості.

Я рву траву, а мої пальці
 наче коні татарські, кочові
 набігають на землю слов’янську
 у пору супокою,
 у пору гармонії її синів, дочок,
 трав і лісів,..

 Схоже, що М.Семенюк зовсім відмовився від усталеної форми поетичного рядка (як римованого, так і неримованого) і шукає власну ритмомелодику.

 Свою першу серйозну добірку Олександр Твердохліб опублікував у колективній книжці поезій “Ранкові вікна” (“Промінь”, 1988 р.). Доти його ім’я було відоме з окремих публікацій в журналах “Юность”, “Молодая гвардия” та інших. В одному із шести “вікон” тієї книжки поетичний профіль О.Твердохліба чітко вирізнявся поміж інших. У літературу прийшов поет з власним оригінальним баченням. Подальші збірники автора стали тільки підтвердженням цього.
 Якби існували терези, на яких можна було б зважувати поетичні рядки, то стало б видно, що поезіям О.Твердохліба властива велика питома вага. У свідомість читача вони падають важкими згустками почуття і думки.

По пескам и черноземам, по суглинку  и навозу
 ходит ворон, черный ворон, ходит –нет ему износу.
 От сохи –такая мода –с пылу-жару заводского
 весь он вышел из народа, но не знает –из какого.
 Весь проклятьем заклейменный, сукин сын семьи единой, 
 очень ворон, очень темный, непрозрачный, негативный.
 Ничегошеньки не помнит, да и что за память –в триста,
 то себя Эдгаром По мнит, то воронежским гэбистом.

 Вірш “Метаморфози”, уривок з якого наведено, засвідчив здатність поета синтезувати минуле й майбутнє, бачити серцем те, що не піддається логічному осмисленню, але яке може бути пояснене метафорою, символом, поетичною схемою.

Сизый оборотень сивый, вроде вечного шпиона:
 он же Феникс, он же Сирин, он же белая ворона.
 Словно взялся воплотиться в разнополых, разномастных
 типах, образах и лицах, формах, массах и гримасах.
 Чтоб лепить из грязи-пыли жизнь без цели, смерть без спроса.

 Втім, усе багатство поетичних засобів не привело б до поставленої автором мети якби не енергетика, яка струмує у кожному рядку поезій О.Твердохліба, і яка ще зветься експресією. Марно пояснювати таку здатність двома вищими освітами –філологічною та спеціальною –літературною. З цим талантом треба вродитись.

Ну, что, славяне, выпьем “на коня”,
 и разойдемся по углам исконным, 
 к своим иконам и корням искомым,
 живых не хая, мертвых не кляня.
 Когда идет великая грызня
 меж смердами, кровями и князьями,
 давайте хоть расстанемся друзьями,
 и как славяне –выпьем “на коня”.
Іван Данилюк огранювався як поет також на літоб’єднанні при Дніпропетровській письменницькій організації в той час, коли студією керував В.Корж. Саме огранювався, бо поетом він уже був. Заради того, щоб посидіти півтори-дві години в колі однодумців-літераторів він приїздив аж із Павлоградського району.
 І.Данилюк не належить до тих, хто шукає нової, незнаної доти, форми вірша. Його пошук це –пошук оригінального образу, порівняння, поетичної думки. У широкому спектрі тем пріоритет він віддає інтимній ліриці.

Припливами любові й ненавиддя
 У цьому домі ти давно живеш.
 То скинеш мої руки, наче гиддя,
 То враз засяєш, ніби срібна креш.
 Колись мене цим поглядом зманула,
 Так обирають тих, хто був любіш.
 Чого ж в очах знеможених минуле
 Вже прогляда, як втрачений рубіж?

 Другий –невидимий план буття – поетична творчість у І.Данилюка – часом переплітається з побутовими картинами, приземлюється ними, але поетичний образ від того тільки виграє.

Всі почесті одержав перед смертю, 
 Бо не вписався в правила момент.
 Затрушені лупою, наче дертю, 
 Чиновники складали документ
 Про видатні і ще якісь заслуги, 
 Ну, й про любов до п’яного села.
 ...Тим часом він кінчав вже пляшку-другу
 І думав, чи мотузка не гнила...

Поетичний голос Михайла Кудрявцева вперше виразно пролунав коли вийшла в світ збірка \"Ранкові вікна\". (\"Промінь\", 1988 р.) Хоч у книжці було ще п'ять авторів, поетичний голос жодного з них неможливо було сплутати з іншим. Якщо сусіди по збірці С.Андреєв і О.Твердохліб \"вливають свої поетичні задуми в перевірену форму - риму, по-своєму їх трансформуючи, то М.Кудрявцем обирає менш уживану3 форму - білий вірш Проте це - білий вірш М.Кудрявцева. Риму йому заміняє пластичність слова. Це  не просто рефлекторні, незбагненні для читача спалахи образів (як часто трапляється у поетів), це думка, яка \"тече\" білим віршем.

Сад світиться в грушевій позолоті
 І стали ранки, як відлуння літа.
 Життя, мов книгу, відкриваю знову,
 Гортаю перечитану сторінку.
 Так легко,
 сонячно,
 а над дахами
 По вітру в’ється – рветься павутиння.

 Читаючи  вірші  М.Кудрявцева, часом забуваєш, що вони не римовані. Риму їм заміняє якийсь внутрішній ритм, який досягається звучанням слів. Автор, здається, торкається струн, назва яким «слова».

Олександр Ратнер спочатку став відомим як перекладач з української. В його перекладах уперше зазвучали російською мовою вірші Д.Павличка, та так, що розчулили самого автора оригіналів –людину, вкрай вибагливу до слова. Жодне творче перо не зазнає такого навантаження, як перо перекладача; це і пошук засобів для адекватного перенесення твору з однієї мови в іншу, і збереження “форми” оригіналу, та найголовніше – передача підтексту, на який, до речі, багата поезія Д.Павличка. Щоб з усім цим упоратись слід бути самому неабияким майстром.
 Проте з виданням власної книжки Олександр не поспішав.Він немов-би відточував стило і водночас учився в майстрів: крім Д.Павличка, перекладав М.Шашкевича, Л.Українку А.Бортняка, В.Коржа та інших. Проте вчився не писати, а зважувати слова, визначати їх кольорову і звукову гамму, смислову вартість. Для поета думки, яким є О.Ратнер, це вкрай важливо.
 Як показали збірки його вже оригінальних віршів, в літературу прийшов, справді, обдарований поет, однаково вибагливий до суті й поетичного образу. Точність мислення йому дає технічна освіта (він, до речі, закінчив той самий факультет Дніпропетровського металургійного інституту, що й М.Чхан), а образність, метафоричність – те, з чим він прийшов у світ – талант.

Несу я не один, а  два креста.
 Один бы нес, наверно, лет до ста,
 Но оба и до старости не сдюжу.
 И слышу отовсюду, их неся:
 –Ты надорвешся, милый! Так нельзя!
 Не погуби раздвоенностью душу!
 ...Так и хожу по собственным следам, 
 Слывя слугой не двух господ, а дам –
 Науки и Поэзии, –при этом
 Я их люблю и, зная, что дана
 На две любви мне жизнь всего одна,
 Мирю в себе ученого с поэтом.

 Основними темами поетичної творчості Валентина Бурхана, починаючи з першої його збірки “Тривожна радосте моя” (1978 р.) були любов до рідної землі і біль за те велике лихо, що його принесла Друга світова війна – це чи не найпотужніший емоційний пласт його поетичної свідомості.

Де могила твоя, 
 Я не знаю...
 Батьку, батьку,
 уже скільки літ,
 Як над нею в журбі опадає
 Дум земних
 золотий первоцвіт...

 В.Бурхан належить до покоління дітей, на долю яких випали всі страхіття довоєнного, воєнного і повоєнного періодів: сирітство, голод, поневіряння. Це люди мічені лихом. З роками у більшості з них ті сліди зарубцювались. Але тільки не в поетів.

В очах - ще й нині відблиски заграви.
 Жита, що топчуть чоботи чужі, 
 На всі мої літа той біль кривавий
 Лишився
 у стривоженій
 душі.

 Рівень поетичної творчості В.Бурхана зростає з кожною новою книжкою. Він не шукає карколомних поетичних засобів. Його творчість спокійна, як спокійна людська доброта. Це і є першопричиною світлого ліричного образу в його поезії.

Достигло літо стоголосе,
 Блакиттю в обріях бринить, 
 Чатує, ловить щедру мить,
 Як дзвоном сповниться колосся....

 Вірші В.Бурхана несуть у собі пісенну мелодику, через те ними цікавляться композитори. До багатьох з них уже написано музику.

 Вірші Валентина Собчука можна назвати верлібрами, але можна – й медитативною лірикою. Тому його радо визнали О.Завгородній, М.Семенюк та інші майстри цього напрямку, коли вийшла в світ перша збірка поета “Вокзали душ”. Проте, попри медитативні спалахи, в його поезіях присутня логіка, яка і об’єднує окремі рефлекси в струнку поетичну схему.

Під темними соснами
 золотиста стіна –
 рветься лев вогнегривий
 крізь неї, де осінь, де осінь,
 на стежку лягла
 лисицями-листями...
 Рветься лев вогнегривий –
 у вогні як гніві,
 гілки кісточками хрустять,
 мов на банкеті, 
 терпкі осені вина розливають
 дими...

 Творчість Валентини Чорної це – згусток болю на поетичній аурі Придніпров’я. Із сталінських концтаборів, куди вона потрапила ще зовсім юною дівчиною, В.Чорна винесла такий тягар страждань, що його  вистачило б на кілька поетичних поколінь.
 Коли йдеться про життя або смерть, людина найчастіше не дбає про модний одяг. Тим-то поезія В.Чорної проста, без вишуканих  шат.

Третю ніч мене мордуєш, звір,
 Не даєш ні їсти, ані пити...
 І яке ти право моєш бити?!
 Я ж ні перед ким не винна, вір!
 ...Скільки раз пістоля наставляв...
 В чім моя вина?
 У рідній мові?
 А чи, може, в добрім щирім слові -
 Тім, чого від роду ти не мав?

 Це  “Рядки із зони особливого режиму” (розділ у збірці “Люблю ще й досі”, 1990 р.), із пекла, всіма колами якого пройшла поетеса. Опинилася вона там через ту ж поезію: мала необережність спілкуватися з опальними поетами.
 У радянські часи виник такий термін, як “табірна поезія”. У віршах, створених за колючим дротом, основними засобами були не образність, не словесна барвистіть, хоча й ними не нехтували, а біль, страджання, зойк.


 Поетичний хист Євгена Берліна проявився на початку 90-х з виходом у світ його першої книжки “Цена откровения”. Доти його знали з окремих публікацій у періодиці. Це вже була сформована особистість з власною манерою словотворення та ідейною концепцією.
 Є.Берлін послуговується традиційною формою вірша, проте працює з нею сумлінно. Слова немов би переливаються одне з одного; так само плине й думка.

Стекают и гаснут часы и минуты, 
 Как струйкою крови от нас убегают,
 Как всплеском купели, капелью как будто, 
 Последней любовью ли, первой – не знаю.

 Чи не найпотужнішою складовою його творчості є філософія, глибоке проникнення в сутність предмета.

Замешана жизнь на какой-то привычной длинноте,
 бесплотности времени, ковкости речи, тем паче,
 что слово одно, между тем, остается до йоты...
 Когда все прочтется,– быть может, иное означит.

 Поет, хоч і не цурається ясного поетичного образу, проте більшість його віршів несуть у собі глибокий другий план, над яким, щоб його збагнути, слід замислитись.

Віктор Гриценко належить до тих поетів, які  в своїй творчості досліджують причини гріхопадіння, підступності, віроломства.

Прощу за зраду вас, як зрозумію:
 апостоли зрікалися Христа.
 І не помщуся, бо найменша мста
 багном впаде на вчителя й Месію.

 “Я, мабуть, не відбувся б, як поет, якби доля не звела мене з Михайлом Чханом”,– сказав якось В.Гриценко.
 Поетом він таки став би, а тільки іншої творчої орієнтації. Принаймні тоді не написав би таких рядків:

Я мав надію запалить ліхтар,
 Як інші серце клали на вівтар.

 В.Гриценко не посягає на форму вірша. Його більше хвилює духовний вплив на читача, на оздоровлення людської моралі. На цій його позиції, напевне, лежить відбиток Гриценка-педагога, якому дано простежити зміни в людській сутності, що починаються ще зі шкільного віку.


 Поетична юність Івана Сокульського припала на кінець шістдесятих років. Це тоді, на літоб’єднанні при Дніпропетровській письменницькій організації, вперше прозвучав його вірш “Воли”, який засвідчив, що в літературу йде поет від Бога.

Воляча кров у нас, волячі у нас жили,
 воляча вдача, добра і м’яка.
 У шумі цім – волячі наші сили
 приковані до чорного гака.
 Розумні, карі, сиві, сірі –
 куди ведуть, куди нас гонять –ідемо...
 А б’ють – воляча у нас шкіра,
 воляча шия в нас – під будь-яке ярмо!
 Степами йдем – у спразі, в муці...
 Погоничів – не наші то дороги.
 Погоничі і ті вже з нас сміються:
 “Для чого носять гострі свої роги?..”

 То був період так званого “потепління”; тоталітарна влада трохи розслабилась. По всій імперії почали з’являтися імена людей, яким згодом судилося розвалити її. Такий самий процес відбувався і в країнах-сателітах. У Чехословаччині він вилився в “Празьку весну”, ініціатором якої була інтелігенція. З тим у Кремлі спрацював запобіжник. Почали закручувати гайки, надто в республіках, де запахло сепаратизмом. Саме на цей час припадає вихід у світ роману О.Гончара “Собор”, у якому чи не вперше в радянській літературі пріоритет віддавався загальнолюдським цінностям та духовності. О.Гончар і став предметом цькувань і, як показали подальші події, –барикадою між владою та інтелігенцією. По той бік барикади опинився й І.Сокульський. Про цькування О.Гончара та про спротив цькуванню на Придніпров’ї можна прочитати в роботі автора цих рядків “Хроніка одного кримінального процесу” (Сучасність. – 1997. № 9).
 Чому загострилася увага на цих подіях? Тому, що вони змінили життя І.Сокульського. Замість університетського диплома (він навчався на четвертому курсі Дніпропетровського університету) Іван отримав тюремну камеру. Ну, а вже той світ, у якому він опинився,  наклав свій відбиток і на його поетичну творчість. Проте вірші його не можна назвати “табірними”, оскільки в зону він пішов сформованим на волі поетом.
 Вірші І.Сокульського – писані до ув’язнення, в ув’язненні та по виходу на волю (він мав два ув’язнення), – це вірші громадянина, інтелігента і поета високої проби.

За вами ридатиме в розпачі мати.
 (Не буде кому їй подати води).
 І друзі кидатимуть гнів і прокляття...
 Ви ж у дорозі наддайте ходи!..

 І зрадить вас люба і вірна дружина...
 Нікого у світі!.. І буде брести
 у зраді потопній уся Україна...
 Ви ж у дорозі наддайте ходи!..
 (Володимирська централь, 1973 р.)

 Ім’я Жана Парфімчука віддавна було відоме в поетичних колах Придніпров’я. Проте заявив він про себе, як уже сформований поет тільки 1994 року книжкою “Излом”. Творчій манері Ж.Парфімчука притаманні ясність думки, чіткість поетичної схеми, в деяких поезіях –сюжетність. Саме цим критеріям він і підпорядковує всі засоби поетичного арсеналу.
 Це –поет-лірик. Його інтимні вірші часом оповиті серпанком суму чи ностальгії.

 Оплывают былого свечи -
 Неизбежны нагар и копоть.
 Все – как прежде!–
 слова и вещи, 
 И не надо дверями хлопать.

Михайло  Дяченко почав друкуватися ще в студентські роки, коли навчався на історико-філологічному факультеті Дніпропетровського університету. Його вірші звучали на літературному об’єднанні при  Спілці письменників, з’являлися на сторінках газет. 1967 року він став лауреатом  обласної літературної премії молодих. Поезії М.Дяченка бачили світ в журналі “Дніпро”, альманасі “Вітрила”, планку вимогливості яких подолати було вкрай важко. Та з часом це ім’я зникає, як і сотні інших, що колись спалахнули в поетичному небі.
 І ось – перша книжка “Іще зозулі слово не погасло...” (“Січ”, 1991 р.), з часом  друга –“Свято білої  лілеї” (1997 р).  Стало ясно: М.Дяченко нікуди не зникав з поетичного світу; він творив, вдосконалювався, жив і дихав поезією. 

Побачу крижня в надвечірній млі...
 Заграє серце радістю  м’якою!
 Саме такою –ніжною такою –
 мені ти й марилась,
 весіння здвиж землі...

 Крім високої майстерності, в поезіях М.Дяченка вгадується глибоке чуття слова, мови.

 Свою першу книжку «Я –розділяю» Наталя Кривенко видала 1998 року, будучи студенткою Дніпропетровського педагогічного училища. Її поетична творчість формувалася під впливом професійних письменників, а місцем першої апробації творів стала Обласна бібліотека для молоді, де регулярно проводилися конкурси молодих дарувань і презентації перших книжок. Це там до свого поетичного хисту вона  долучала по крихтах поради і досвід таких відомих поетів, як Микола Миколаєнко, Олесь Завгородній, як учений-філолог професор Анатолій Поповський та інші. Найбільшим здобутком тих студій стала здатність розпізнавати вторинне, привнесене у твір з чужого поля, як-то «затерта» від частого вживання рима, лексична форма тощо. Вже тоді, з першої книжки, можна було побачити, що в літературу йде особистість, яка 
 шукає і шукатиме завжди, власний шлях.

Сходинки. Сходимо. Вийдемо – зовні.
 Що за дверима – знаємо вдвох.
 Ви – і потужні хорали церковні.
 Я – і дурний скоморох.
 . . . . . . . . . . . . . . . . . . . . . . . 
 Ігри у лігвищі вовчім. Одне!
 Сердитесь? Знаю. Сурдина – в судинах.
 Суд. Пересуди. І судять – мене.
 Присуд – за вірність. Вирок – за віру. . . .
 «Антологія української поезії 
 другої половини ХХ сторіччя»

Поталанило Наталі ще в тому, що на початку свого життєвого шляху вона зустріла справжнього педагога – викладача педучилища Світлану Ільківну Кондратенко, свідому того великого значення для виховання людини, яке має поезія. Якщо літературна творчість Наталі огранювалася письменниками і вченими, то її громадянська свідомість, відповідальність за слово, за вчинок формувалася під впливом С.Кондратенко. 