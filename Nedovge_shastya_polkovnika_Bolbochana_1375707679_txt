Недовге щастя полковника Болбочана
Коваль Роман


 
	В ніч 9 лютого 1918 р. керівництво Центральної Ради панічно покидало Київ. Про евакуацію знало лише вузьке коло керівних осіб, їхніх родичів та знайомих. Не були повідомлені про евакуацію ні державні установи, ні штаб оборони Києва на чолі з генералом Василем Кирієм, ні військове міністерство, ні штаб Вільного козацтва, які продовжували в тяжких боях утримувати оборону. Навіть деякі міністри та члени Центральної Ради взнали про евакуацію лише тоді, коли Михайло Грушевський вже був далеко за містом...
	По Святошинському шосе, в бік Житомира, тихо посувалися рештки частин київської залоги. "Червона луна пожежі надавала постатям якогось міфічного вигляду... Без обозів, без харчів, без запасу набоїв йшли в невідому будучність непоборні... Одні в широких штанах з "оселедцями" на голові, другі з довгими кольоровими шликами на шапках, із кривими шаблями й пістолями за очкуром. Ішли в шинелях без наплечників, із рушницями без багнетів. Сердюки, богданівці йшли в чорних баранячих шапках із кулеметними стрічками через плече. Гайдамаки - в червоних кожушках, із довгими червоними шликами... Позаду всіх, прикриваючи відступ, йшов підполковник Болбочан зі своїм відділом" [1]. 
	Петро Болбочан прикривав панічний відступ руїнників українського війська, тих, хто незабаром звинуватить і його в "мілітаризмі", "воєнщині" та "реакційності". На постої в с. Гнатівці, що над річкою Ірпінь, було вирішено зібрати всі частини в Окремий запорозький загін, командиром якого став генерал Костянтин Присовський. Лише Симон Петлюра, не бажаючи нікому підкорятися, відмовився включити свій малочислений кіш Слобідської України до Запорозького загону. Петро Болбочан, людина щира і відверта, досить різко дорікнув Петлюрі, що той "із своїх власних персональних дрібних мотивів став на перешкоді такому об'єднанню" [2]. Чи не цей епізод заклав передумови трагічного фіналу героїчного шляху Петра Болбочана?
	Незабаром, у середині лютого, під час протинаступу, відділ Болбочана бере участь у звільненні Сарн і Житомира. 
	Уряд Голубовича, як і наступні уряди, навіть тепер, під час війни, протидіяв створенню боє-здатного українського війська. Центральнорадівське керівництво особливо побоювалося видатних українських старшин, які не були членами їхніх партій і, відповідно, не були пов'язані партійною дисципліною. Тому на військові посади урядовці намагалися ставити своїх товаришів по партії. Таку тактику відчув на собі й Петро Болбочан: після успішних боїв за Житомир уряд несподівано забрав у нього курінь і, щоб відірвати від війська, призначив його губерніальним комендантом Волині. Усунули з поста й генерала Прісовського.
	Повторювалась ситуація 1917 року, коли центральнорадівські соціалісти поборювали Миколу Міхновського і командира корпусу Павла Скоропадського.
	На місце Болбочана було поставлено "справжнього демократа". Під його керівництвом болбоча-нівський курінь зазнав великих утрат у боях за Бердичів. Довідавшись, що новоспечений "отаман" ганебно втік із поля бою, Болбочан самовільно залишає пост губерніального коменданта Волині й вертається до свого куреня. Після кількаденних боїв проти частин колишньої 7-ї російської армії, якими командував червоний командир Кіквідзе, курінь Болбочана звільняє Бердичів. Урядовці змушені були змиритися із самочинним поверненням Болбочана до своєї частини: переможців не судять.
	Разом з іншими українськими частинами Болбочан майже церемоніальним маршем пройшов Коростень, розбив більшовиків над річкою Ірпінь і 1 березня (за новим стилем) 1918 р. увійшов до української столиці. Совєтський уряд накивав п'ятами до Полтави.
	Вже наступного дня Петро Болбочан як командир 2-го Запорізького полку в складі Запорізької дивізії під командуванням отамана Зураба Натієва виступив навздогін так званому "рабочє-крєстьянскому правітєльству". На шляху до Полтави були звільнені Яготин, Гребінка, Лубни, інші населені пункти.
	Незважаючи на значну чисельну та вогневу перевагу більшовиків, після впертих чотириденних боїв запорожці Болбочана здобули стратегічну станцію Ромодан: тепер шлях на Миргород і Полтаву був відкритий. Німці, які підійшли наприкінці боїв, офіційно поздоровили Петра Болбочана з блискучою перемогою.
	30 березня козаки Запорозького полку імені Костя Гордієнка підняли український прапор над Полтавою. Здійснилася мрія багатьох поколінь українців - росіяни під Полтавою були биті.
	Більшовики тепер огризалися лише в пресі: тікаючи з України, вони з люттю писали про "небезпечного противника", "реакціонера, старорежимного генерала Болбочана". За його голову обіцяли 50 тисяч рублів [3]. 
	Наступ запорожців стримати було вже неможливо. 6 квітня вони піднімають український прапор над Харковом.
	У цьому історичному визвольному поході від Сарн - через Житомир, Коростень, Бердичів, Київ, Лубни, Ромодан, Полтаву - до Харкова, що був здійснений лише за півтора місяці, виявився військовий геній уродженця Буковини Петра Болбочана. Саме він безпосередньо керував ходом всіх військових операцій, оскільки Зураб Натієв займався переважно організаційними питаннями.
	Ось яку оцінку дав своєму командирові старшина запорожців Борис Монкевич: "У боях показав себе Болбочан дійсно талановитим полководцем... (У найскладніших обставинах ніколи) не тратив здібності орієнтуватися... Особисто був надзвичайно хоробрим. У більшості керував боєм особисто і завсіди був у найнебезпечніших місцях, чим викликав підйом духу в Запорожців, котрі під його керуванням завше були переможцями. Слава про нього дуже швидко розійшлася і притягувала під його прапори багато військових людей... Йому вірили всі надзвичайно, бо знали, що він є зразком чесності й порядку. В життю був скромний, без тіні манії величності" [4]. 
	2-й Запорізький піший полк Петра Болбочана був найбільшим і найкращим полком Запорізької дивізії, а згодом і Запорізького корпусу. Він складався з чотирьох тисяч козаків, з яких майже 80 % становили старшини та інтелігенція. На прапорі полку, довкола тризубу, був напис "З вірою твердою в конечну перемогу вперед за Україну". Була й своя, полкова, присяга:
	
	Тобі, мій краю дорогий,
	Складаю я свою присягу -
	Тебе любить. Тобі служить,
	За Тебе вмерти біля стягу.
	
	І прапор наш жовто-блакитний
	Клянусь довіку боронить.
	І за народ забутий, рідний,
	Останню кров свою пролить.
	
	Встановивши в Харкові українську владу, Болбочан на чолі новосформованої Кримської групи 11 квітня вирушає в свій другий історичний визвольний похід - на Севастополь. На шляху до Криму бере участь у звільненні Павлограда, Олександрівська (нині Запоріжжя), Мелітополя, Бердянська. Форсувавши 20 квітня Чонгарський міст, Кримська група 22 квітня входить у Джанкой, 24 квітня звільняє Сімферополь, а наступного дня - Бахчисарай...
	
	Гетьманський переворот 29 квітня запорожці Болбочана прийняли спокійно: знаючи ціну Центральній Раді та переконавшись, що гетьман стоїть на становищі Самостійної України, вирішили продовжувати службу в Українському війську.
	В добу гетьмана Павла Скоропадського 2-й Запорозький піший полк П. Болбочана надійно охороняв східний державний кордон від Стародуба до Слобідки-Камінської, час од часу відбиваючи провокаційні напади більшовицьких загонів. 
	Запорожці не лише охороняли державний кордон, але й виховували місцеве населення в українському дусі. Козак 2-ї сотні Богданівського полку Валентин Сімянців згадував: "З наказу командира в сотні втримувалася дисципліна, муштра, а увечері перевірка, молитва і "Ще не вмерла Україна"... Сотник Ярмолюк вимагав і від населення, хто був поблизу, аби скидали шапки, коли співали гімн... Науку, як треба було поводитись цивільному населенню під час співу гімну, прищеплювали спрощено - просто били по шапці й так, що часто з шапкою летів на землю і "громадянин". І на кінець дійшло до того, що як тільки сотня щось співала, що б не було, уже все ставало і здіймало шапки" [5]. 
	Українська держава, кордони якої були надійно забезпечені, налагоджувала внутрішнє життя, розбудовувала власні інституції. Це страшно непокоїло наших одвічних ворогів, які розуміли небезпеку такого прикладу для інших народів колишньої Російської імперії. 22 жовтня 1918 р. в промові на засіданні ЦК російської партії більшовиків Володимир Ленін відверто сказав: "Якщо вдержиться при владі Гетьман, то Росія повернеться в кордони Московського князівства 15 століття" [6]. 
	Російським монархістам Українська Держава теж стояла поперек горла. Таку ж позицію зайняла і Антанта, яка політично, матеріально та військово підтримувала тих, хто намагався реалізувати ідею відновлення Російської імперії. 
	Готувала проти гетьманату збройне повстання й українська соціалістична демократія, яка жадібно рвалася до влади. Щоб здійснити свої плани, вона шукала собі союзників в особі російських більшовиків - і знайшла! Володимир Винниченко домовився з Раковським та Мануїльським координувати спільні "виступи під час повстання" проти гетьманської української держави [7].
	Петро Болбочан бачив реальну загрозу існуванню Української Держави і намагався виробити свій план її врятування. Він сподівався "об'єднати революційну демократію з консервативними хліборобськими колами в особі Гетьмана для спільної боротьби проти московських інтриг в Україні" [8]. 
	На аудієнції у Павла Скоропадського, і пізніше- вже з Харкова телеграмою - він зробив спробу "примирити Гетьмана зі збунтованою демократією - для боротьби проти московсько-неділімської небезпеки" і просив гетьмана "стати самому на чолі повстання і тим надати повстанню всенаціональний український характер" [9]. 
	Але на таку пропозицію ніхто не пристав. Тоді Болбочан висунув свої умови Українському національному союзу, серед них була вимога не руйнувати державний апарат, який створив гетьман. Після цього Болбочан "пристав до повстання з тяжким серцем". 
	У Болбочана, згадував його товариш Сергій Шемет, було "передчуття величезної небезпеки, яка загрожувала українській державності", він був свідомий того, що "повстання проти гетьманської влади може ще більше розхитати і ослабити відпорну силу українського народу" [10]. 
	
	Отримавши призначення на посади командира Запорізького корпусу та командувача військ Лівобережної України, Петро Болбочан на заклик Українського національного союзу в ніч на 15 листопада 1918 р. зі своїми запорожцями прибув до Харкова встановлювати владу Директорії. Але протигетьманське повстання відкрило кордони, і червоні російські війська посунули на Україну. Підпільні структури більшовиків - де тільки вдавалося - провокували виступи збитих із пантелику класовою агітацією селян. Почалися заворушення і серед робітників Харкова. Підняли голови й білі "єдінонєдєлімщікі".
	Петро Болбочан видав наказ, в якому оголосив, що не допустить ні Совітів робітничих депутатів, ні монархічних організацій, які намагатимуться захопити владу. "Підкреслюю, - говорилося в наказі, - що ми боремося за самостійну демократичну Українську Державу, а не за єдину Росію, яка б вона не була - монархічна чи більшовицька" [11]. 
	11 грудня Совєт, де більшовики мали більшість, нахабно проголосив себе єдиною владою в Харкові. Болбочан відповів жорстко, зокрема, 20 грудня розігнав антиукраїнський мітинг у харківському театрі та більшовицьку сходку в клубі залізничників, арештував колегію залізничників Харківського залізничного вузла, які проголосили страйк. Коли ж "Совєт рабочіх дєпутатов" намагався скликати так званий інтернаціональний мітинг, запорожці розігнали його силою зброї. Не допустив Болбочан і робітничого з'їзду, який скликали меншовики, теж вороже налаштовані до української держави.
	Болбочан наказав віддавати до військово-польового суду всіх, хто виступав або вів агітацію проти Української держави, незважаючи на те, членом якої партії був агітатор. Винниченка і його мостивих однодумців страшно обурювало те, що під суд час від часу попадали й соціал-демократи. А гасло Болбочана: "Бий большевиків, комуністів, ворогів нашої нації" вони вважали "недемократичним, антинародним". 
	Голова Директорії Володимир Винниченко, який боявся виглядати в очах більшовиків "недемократичним", був вкрай обурений діями Болбочана, назвав його "виразним і свідомим реакціонером", який "убив на всьому Лівобережжю авторитет і вплив Директорії". Винниченко навісив на нього наліпку "найлютішого противника і ворога" Директорії... [12].
	Згодом Петро Болбочан писав голові Директорії: "Ви особливо багато працюєте і думаєте над тим, аби не розсердити і догодити Вашим Московським товаришам - більшовикам, аби не показатися в їх очах противодемократичними. Ви не бачите того, що цим плодите на Україні таких же товаришів-більшовиків, і не бачите того, що через більшовизм ведете Україну до "єдиної Росії"...
	Ненависть Володимира Винниченка до Миколи Міхновського, Павла Скоропадського, Петра Болбочана і Симона Петлюри мала катастрофічні наслідки для української державності. Петро Болбочан точно підмітив причину цього: "Ви всі боялися, що буде чоловік, котрий не зможе стерпіти авантюристів і кар'єристів"...
	Вже не важливо, що стало першопричиною цього негативного почуття до визначних українських діячів - страх за своє життя чи бажання обійти конкурента, важливо, що головною причиною поразки України стало те, що керівниками держави були абсолютно невідповідні люди, які чи не кожним своїм кроком руйнували українське військо, а з ним і державу.
	Тим часом Красна армія заливала Харківщину: був захоплений Куп'янськ, окупанти підходили до Харкова. Але Винниченко ніяк не міг повірити, що більшовики - союзники УНС у протигетьманському повстанні, з якими він не один раз пив каву і вів дружні розмови - пішли війною на Україну. Всі повідомлення Болбочана про просування Красної гвардії вглиб України він вважав брехнею і провокацією. Та що Винниченко! Генеральний штаб не вірив повідомленням полковника Болбочана, що "наступають організовані, міцні, регулярні частини російського совітського уряду", хоча той сповіщав навіть номери полків і прізвища командирів.
	Болбочан не міг розпочати воєнних дій проти червоних, оскільки Директорія не оголошувала війни. Військові операції проти окупантів лідери окупантів напевно б розцінили як спробу розбити "єдність революційного фронту" і "посварити український та російський народи". В своїх телеграмах до Києва командир Запорізького корпусу різко вимагав, щоб Директорія оголосила нарешті війну агресорам.
	Але Директорія вагалася. На початку січня Болбочан, під тиском німецького командування, змушений був залишити Харків. Лише 16 січня 1919 р. уряд УНР "мусив офіційно ствердити існуючий уже від кінця листопада фактичний стан війни Совєтської Росії проти України" [13].
	Але й визнавши факт війни, Винниченко звинувачував в інтервенції не Москву, яка збройною силою захопила вже значну частину Харківщини, половину Чернігівської губернії та частину Київської, а Болбочана, який намагався не допустити "українсько-російського порозуміння" [14]. 
	Захисник Вітчизни Петро Болбочан, уособлення дисципліни і порядку, постав в очах соціал-демократів та есерів, як і колись Міхновський та Скоропадський, реакціонером, паном, ворогом демократичних свобод. Болбочана навіть звинувачували в тому, що він цілує ручки дамам. "...Він, - писав Борис Мартос, - нагадує скоріше офіцера добровольчеської армії, ніж українського старшину. Його зовнішньому вигляду відповідав і внутрішній зміст його особи" [15]. 
	Основним мотивом різко негативного ставлення "збунтованої демократії" до Болбочана був страх за власну долю: міністри-соціалісти бачили в Болбочанові "майбутнього Бонапарта", нового гетьмана, який зупинить їхні дикі соціалістичні експерименти над українським народом та рішуче відсторонить їх від влади. І вістря ненависті, замішаної на страхові діячів, для яких соціалізм був дорожчим, ніж Батьківщина, повернулося проти командира Запорізького корпусу, якого вони нарекли ворогом демократії. Те ж, що від "занадто великої демократичності", яку вони проповідували, зауважував Петро Болбочан, Україна вкривається "пожаром, анархією і може зовсім згоріти", їм було байдуже.
	І справді, тодішні соціалісти відкидали ідею "Українська держава понад усе!", в їхньому середовищі панувала думка, яку висловив товариш голови Центральної Ради Михайла Грушевського Сергій Веселовський: "Нехай згине українська державність, але для історії ми, соціал-демократи, залишимось чесними і незаплямованими" [16]. 
	Подібно думав і прем'єр-міністр уряду Директорії Борис Мартос. Коли на одному із засідань соціалістів Дмитро Чижевський запитав, що йому дорожче - Україна чи соціалізм, то одержав відповідь: "Певно, що соціалізм" [17]. 
	Оцей Мартос, який "мав загальну репутацію більшовика", для якого "соціалізм (був) дорожчий, як Україна" [18], на полковника Болбочана накинувся з найтяжчими обвинуваченнями. Та що Мартос?! Уся офіційна уенерівська преса почала жахливу кампанію дискредитації українського героя. Що тільки про нього не говорили: "зрадник", "провокатор", "контрреволюціонер", "пересічний амбітник", "злочинець", який хотів "вкрасти 120 млн. і втекти на Дон".
	Безпрецедентні образи вихлюпувались не тільки на командира Запорізького корпусу, але й на штаб та його лицарів-козаків. Соціалістичні писаки на всі заставки ганьбили, як вони говорили, "балбачанівську офіцерню", просякнуту, бачте, "російським духом". І це тоді, коли в тяжких оборонних боях проти російських окупантів запорожці сотнями гинули, захищаючи Батьківщину.
	Болбочан заклинав Центральну Раду і головне командування, від яких "не мав ніякої допомоги", "припинити всі балачки", оголосити і провадити "сувору й тверду владу", не йти "на компроміс із більшовиками, а рішуче боротися з ними", але Директорія не бачила іншого ворога, як Болбочана.
	В час катастрофи з перевіркою діяльності командувача Лівобережним фронтом Армії УНР приїхав начальник Генерального штабу Василь Тютюнник. Він не знайшов нічого ліпшого, як звинуватити запорожців у тому, що вони "не мають під тризубами на головних накриттях червоних стрічок та ходять у наплечниках із відзнаками ранг старшин і підстаршин як за Гетьманщини" [19]. 
	Вислухавши Тютюнника, Болбочан різко заявив йому, щоб той сам зняв - і негайно! - зі свого кашкета "червону бинду, як емблему комунізму і поневолення вже значної частини України більшовицькими ордами" [20]. 
	Зі штабу Головного Отамана до Запорізького корпусу надійшло близько тридцяти наказів, аби запорожці не користувались старшинськими і підстаршинськими відзнаками та почепили під тризуби червону стрічку. Болбочан наказав знищувати ці "глупі накази революційних маніяків" [21]. 
	Такого ставлення до наказів Головний Отаман Симон Петлюра потерпіти не міг. І він віддає наказ своєму улюбленцю Омеляну Волоху "заарештувати Болбочана зі штабом і на місці розстріляти" [22]. 
	22 січня в Кременчуці, де Запорозький корпус закріпився, щоб нарешті зупинити ворога, Волох арештовує легендарного командира. Але розстріляти його не вдалося, оскільки в оборону Болбочана активно стали запорожці. 
	Привчені Болбочаном до карності, козаки мусили змиритися з наказом вищого командира - Головного Отамана Армії УНР. Але, підозрюючи Волоха у намірах знищити Болбочана в дорозі, запорожці - разом із волохівськими "чекістами" - супроводжували заарештованого полковника до Києва. Болбочан міг втекти з дороги, але він "сподівався на правовий розгляд свого діла". Коли Болбочана з найближчими офіцерами - полковниками Салівановським та Гайденрайхом - привезли до Петлюри, той зблід і вигукнув: "Що ви наробили?! Чого ви їх сюди привезли?!" [23]. 
	Болбочана помістили в 22-у кімнату київського готелю "Континенталь". У сусідньому, двадцять першому номері, мешкав Головний Отаман.
	Симон Петлюра - хоч жив через стінку - не знайшов часу зустрітися з Болбочаном і, принаймні, пояснити, за що той заарештований. 
	Володимир Винниченко, до якого із запитаннями про причину арешту Болбочана звернулась делегація січових стрільців, відповів, що "причиною арешту став "недемократизм" Болбочана" [24]. А Симон Петлюра сотнику 2-ї Запорозької дивізії Авраменку на запитання, в чому ж обвинувачують Болбочана, відповів: "Отаман Болбочан роз'їжджав і жив у сальон-вагоні, а то не демократично" [25]. А прем'єр-міністр Директорії Борис Мартос стверджував, що Болбочана арештували як "зрадника", хоч саме до нього, Мартоса, якраз і підходило це визначення. Чи, може, по іншому можна трактувати його постулат: "Як не буде Україна соціалістичною, то най краще не буде ніякої"? [26].
	Арешт полковника Болбочана деморалізував багатьох українських військових. Зокрема, вже через два дні після арешту отаман Матвій Григор'єв надіслав до штабу Запорозького корпусу в Кременчук таку заяву: "В Києві зібралась отаманія, австрійські фендрики резерви, сільські вчителі та всякі кар'єристи і авантюристи, які хочуть грати роль державних мужів і великих дипломатів. Це люди не фахові і не на місці, я їм не вірю і переходжу до більшовиків, бо після арешту полковника Болбочана я вже не вірю в добро для нашої Батьківщини" [27]. Подібне становище зайняв й отаман Юхим Божко, командир Запорозької Січі, який сказав, що "полковник Болбочан був для нього єдиним авторитетом, а після його арешту він вже не вірить в українські успіхи..." [28]. Так і сталося: внаслідок деморалізації Запорізького корпусу, викликаного арештом командувача, фронт був прорваний більшовиками.
	
	В Києві Болбочан прагнув вияснити причини свого арешту, але ні Симон Петлюра, ні представники уряду не захотіли з ним зустрітися. Тоді Болбочан вдається до відкритого листа, який направляє Симону Петлюрі, членам Директорії, прем'єр-міністру, начальнику Генерального штабу, голові Українського національного союзу, голові партії соціалістів-самостійників. Копії листа були надіслані отаманам Олександрові Грекову та Євгену Коновальцю, в редакції українських і російських газет:
	"Я просив, аби хто-небудь до мене зайшов, щоб запитати про мою "зраду та мої злочинства". Але видно, що всім Вам сором мені у вічі дивитися... За що я заарештований?.. Може, за те, що вже 16 місяців активно борюся за права Самостійної України? Може, за те, що зумів збудувати міцну кадрову військову частину і оборонити її від посягань безталанного міністерства Центральної Ради Голубовича?.. Може, за гучні побіди? Може, за те, що я говорив і передбачав, що після (протигетьманського) повстання буде анархія і вимагав організованості, а не соціалістичної демагогії і не боявся це вам у вічі казати?.. А може, за те я заарештований, що один раз дав зрозуміти, що ті нові люди, котрі засіли в Генеральному штабі, по більшості фендрики, не фахівці?.. 
	Що всі ви робили?.. Ви... руйнували армію, руйнували дисципліну. Мало того, старалися паралізувати діяльність моїх запорізьких частин і всякими способами провокували моє чесне ім'я!.. Скажіть будь-ласка, що ви зробили доброго для України за весь час? Скажіть, чи було хоч одне ваше розпорядження з самого початку повстання проти Гетьмана, котре мало би метою організувати армію, а не популяризацію ваших особистих імен?.. 
	Скажіть, прошу вас щиро, чи задумувались ви над тим, що Україна пропадає і що зараз треба зробити, аби спасти її?.. 
	Бідна Україна, ми боремося з большевизмом, весь культурний світ піднімається на боротьбу з ним, а український новопосталий уряд УНР йде на зустріч большевизмові й большевикам!..
	Ви не можете розібратися в самих простих життєвих питаннях, (а) лізете в міністри, отамани, лізете в керівники великої держави, лізете в законодавці замість того, аби бути самими звичайними урядовцями і писарцями...
	А в повіти і губернії кого ви посилаєте? Таких, як і ви самі, а як де-небудь і попадеться людина порядна й працьовита, ви спішите замінити таких!.. В час повстання я вам казав - не ламайте адміністративного старого апарату, міняйте тільки головних невідповідних керівників - ви не згоджувалися, ви сліпі були і тільки твердили, що все, напоминавше гетьманське, мусить згинути... Бо вам необхідний був пожар. 
	Перед повстанням я боявся, аби не повторилося ще більше безладдя - котре було при Центральній Раді і міністерстві Голубовича. (Хіба) не казали ви всі, цього вже не буде, ми вже навчені... Хіба навчені? Ой, багато треба ще вас вчити... 
	Так буде до тої пори, поки всі ви, громадянські представники, не скажете: "Я перше всього Українець, а потім вже партійний діяч"...
	Вимагаю для себе свободи, я її заслужив!.. Ви МУСИТЕ МЕНЕ РЕАБІЛІТУВАТИ - це являється питанням честі Вашої...
	Отаман Петро Болбочан. 26 січня 1919 року, Київ, готель "Континенталь" [29]. 
	Відповіді на свої листи Болбочан так і не дочекався. Один тільки генерал Греков, військовий міністр, не побоявся зайти до арештованого. Він запитав у полковника: "За що Ви заарештовані?" Саме це питання хотів Болбочан задати отаманові Грекову...
	Наступного дня була оголошена евакуація державних установ і 31 січня 1919 року Євген Коновалець вивіз Болбочана до Галичини.
	
	Минали місяці. Про Болбочана ніби забули: ніхто не реабілітував його, ніхто й не висунув проти нього ніяких обвинувачень. Не було й призначено слідства. Суд відтягувався - напевно, головне командування розуміло, що гласний процес над Болбочаном висвітить їхню вину в українській катастрофі.
	Тим часом Болбочан продовжував просити Військовий суд розібрати його справу та притягти до відповідальності винних в його арешті. Він все ще продовжував вірити, що правда переможе.
	Не тільки Болбочан не знаходив собі місця без своїх "кровних частин"... Наприкінці травня делегація запорожців просила Симона Петлюру повернути їм Болбочана. Головний Отаман відповів: "Запорозький корпус хоче поставити нового монарха, нового Гетьмана... Поки я стою на чолі Республіки - не буде Болбочана на службі в Республіці!" [30]. 
	Минув тиждень. Старшини і козаки продовжували вимагати повернення свого отамана, якого "без жодного пояснення" було вирвано з їхніх лав. Отаман 2-ї пішої Запорізької дивізії Осмоловський та полковники дивізії подали державному інспектору Запорізької групи Гавришку заяву, в якій рішуче вимагали "задля підняття військової бойової міці" негайного призначення до групи отамана Болбочана. Заяву підписали полковник Окремого кінного республіканського полку Петро Дяченко, полковник 1-го Республіканського пішого полку Мальців, полковник 2-го Мазепинського пішого полку Іван Дубовий, полковник 3-го Наливайківського пішого полку Пирогів, полковник 2-го Запорозького імені Яна Кармелюка полку Ігор Троцький, полковник 4-го пішого Запорозького Богунівського полку Цирулик [31]. 
	Під тиском вимог, які ставали все радикальнішими, Державний інспектор, полковник Микола Гавришко на підставі першого параграфа Закону про Державну інспектуру (від 13 травня 1919 р.) 7 червня призначив Петра Болбочана командиром Запорозької групи. В той же день він подав рапорт на ім'я Головного Отамана з проханням затвердити це призначення. Після зібрання старшин Запорозької групи, на якій Гавришко оголосив свій наказ, всі вийшли на вулицю. І тут "представилася радісна картина: широкими вулицями проходили запорожці й голосно відповідали на привітання полковника Болбочана, котрий стояв на тротуарі в оточенні старшин, веселий і щасливий, як батько серед дітей" [32]. 
	Але не довго продовжувалося щастя полковника Болбочана. Рада Міністрів і Головний Отаман, які бачили в ньому "нового гетьмана", сприйняли повернення Петра Болбочана до своїх частин як спробу державного перевороту. Симон Петлюра відразу видав наказ арештувати колишнього командувача Лівобережним фронтом Армії УНР і, не зволікаючи, провести суд. Член Директорії Опанас Андрієвський згадував пізніше: "Військовий суд у нас тоді складався зі справжніх правників... на чолі з членом суду Цариковим. Коли Цариков одержав повідомлення, що Болбочан передається судові, то сказав, що треба провести слідство, бо не видно, хто й чому обвинувачує Болбочана. Тоді Наказний Отаман Осецький вигнав суддів з вагону... Осецький призначив суд із галицьких жовнірів" [33].
	10 червня військово-польовий суд відбувся. Відповідаючи на одне із запитань, Болбочан сказав, що мало розуміється на політиці. "...Навіть не знаю, - продовжив він, - яка ріжниця між есерами і есдеками. Відчував лише, що вони вносять хаос у життя... Знав лише одно, що ці партії, - то не є нарід. Коли б нарід був за партіями, то ми вже давно звільнили Україну від большевиків. Я за тверду владу був. Нарід шанує таку владу, яка може дати йому наказ і виконання того наказу вміє допильнувати" [34]. 
	"Суд", не зволікаючи, присудив полковника Петра Болбочана на кару смерті. Подиву гідна оперативність! Особливо вражає вона на тлі так і непокараних злочинів фаворита Симона Петлюри, майбутнього чекіста Омелька Волоха. Ні вбивство команданта Гайдамацького полку полковника Виноградіва, ні спроба самовільного роззброєння 1-го полку Січових стрільців, ні постійне ігнорування наказів Петлюри - ніщо не могло стати підставою для суду над людиною, яка своїми діями руйнувала останні острівці українського війська.
	Вирок смерті Болбочану затвердили люди не безсторонні - наказний отаман Осецький та начальник штабу Василь Тютюнник вже давно перебували в конфлікті з Болбочаном. Їхні підписи скоріше нагадували зведення порахунків, аніж справедливе покарання.
	Взнавши про вирок "суду", захвилювались запорожці. 15 червня вони звернулися до уряду Бориса Мартоса з "Постановою": "З біллю в серці та ненавистю до тих кіл, що руйнували Україну й досі продовжують цю руйнацію, ми... зазначаємо, що життя отамана Болбочана рахуємо під персональною відповідальністю членів уряду УНР... Отамана Болбочана ніхто не має права одірвати від нас..." [35]. 
	Симон Петлюра, який у той час перебував на фронті, заспокоював козаків, кажучи, що Болбочан розстріляний не буде. "Я до того не допущу", - говорив він [36]. Симон Петлюра, справді, міг помилувати Петра Болбочана, але цим правом не скористався: на станції Дунаївці, як стверджував Мартос, Петлюра гостро поставив питання, "по якому праву я затримую розстріл Болбочана" [37]. 
	Тим часом Болбочана вже двічі водили на розстріл. "Викопували яму, й екзекуційна чота стріляла в нього сліпими патронами" [38].
	Нарешті злі ігри закінчились: у ніч на 29 червня 1919 року на станції Балин, що коло Кам'янця-Подільського, фатальний вирок, який свого часу винесли Болбочану більшовики й білогвардійці, вийшла виконувати півчота охорони Головного Отамана."На команду: "Вогонь!"' стрільці піднесли рушниці, але... випалу не сталося. Знову команда "Вогонь!" - знову підносяться рушниці, і знову - жодного пострілу. Стрільцям, видно, не піднімалася рука на того, кого вони знали як видатного українського патріота, видатного організатора Запорозького корпусу, Завойовника Криму! Тоді розлючений начальник охорони Чоботарьов... добув нагана і двічі вистрелив полковникові Болбочанові в голову... вхопив агонізуючого за комір, і "поволік, копаючи ногами, до ями" [39]. 
	
	В'ячеслав Липинський, довідавшись про розстріл Петра Болбочана, просто розридався. "Факт розстрілу отамана Болбочана, - згодом писав він, - котрий для мене став безпосередньо причиною моєї відставки - це тільки вище видніше полум'я того процесу самоспалення, в якому згорає наша хата. Розстріл отамана Болбочана - це не дрібний епізод, як доводиться від декого чути. Не дрібний тому, що, при нашім страшнім убожестві на людей, кожна свідома, чесна одиниця на вагу золота важиться в нашім національнім бюджеті. Не дрібний тому, що Болбочан був одним із найвидатніших представників українців... 
	Від був одним із тих чесних, свого імені достойних офіцерів, котрі, вступивши до Української Армії і прилучившись до свідомого українства, творили оружну міць і підставу нашої Держави. 
	І цього лицаря, що, борючись із ворогом, пройшов всю Україну і... (прагнув) вернутися на фронт до своїх улюблених полків, цього одного з тих рідких дійсних українських патріотів розстріляли... 
	3а що? "За намір перевороту, організованого самостійниками та хліборобами-демократами", - прочитав я, очам своїм не вірячи, в урядовім "Огляді стратегічного і політичного становища на Україні" від 26 червня 1919 року. Але ж тоді чому розстріляли тільки Болбочана, чому до суду не притягнуті всі самостійники, всі хлібороби-демократи, чому після того... мене... члена Головної управи Хліборобсько-Демократичної партії, запрошують від імені уряду прибути для участи в розв'язанню важливих державних питань?..
	Факт розстрілу отамана Болбочана розкриває найстрашнішу язву нашого національного організму, яка починає ятрити все більш на тлі... класової, політичної і партійної нетерпимості Уряду - язву національного розкладу...
	Призначте ревізію процесу отамана Болбочана: реабілітуйте його добре, чесне ім'я" [40].
	Досі Петра Болбочана офіційно не реабілітовано...
	Та українські серця переповнені гордістю, що в нашій історії був Петро Болбочан. Вічна Йому слава!
	
