Наділена душею вода
Покальчук Юрко


Швидкісний ліфт стрімко падав униз. На табло мигтіли цифри: вісімсот, дев’ятсот, кілометр... Палій кілька секунд спостерігав за їхнім нервовим мерехтінням, а потім підморгнув своєму зображенню на склі: на таку глибину він ще ніколи не споряджався. Поняття “далеко” для нього практично не існувало. Помаранчевий човник з написом “17 канал” і позивні (Палій не користувався записом, а просто насвистував їх в ефір) знали всі патрулі Сонячної системи. Він завжди першим брав інтерв’ю в експедицій, що поверталися на Землю, доки його колеги де-небудь біля Марса збиралися встановити зв’язок з космонавтами - по сімнадцятому каналу телемережі Палій уже висвистував свої позивні. А от “глибоко”...
Нарешті, спалахнув напис: “Два кілометри”. Одні за одними розчахнулися троє дверей. Палій постояв, зорієнтувався у стрілках дороговказів. Загалом передпокій Комбінату мав доволі прозаїчний вигляд. Щось на зразок підземного переходу у великому місті. Пластикова імітація під мармур, декоративні кондиціонери, у стінах - підсвічені стереопейзажі. Репортер упевнено ступив на рухому доріжку. Коли вона рушила, потрійний стукіт дверей за спиною засвідчив, що тележурналіста Ярослава Палія остаточно відрізано від зовнішнього світу.
Доріжка зупинилася біля масивної плити. Навіть побіжний погляд давав змогу зрозуміти - цей моноліт має захищати людей від сил надпотужних. Коли плита нечутно відсунулась убік, Палій зрозумів, чому не було сенсу декорувати і її. По суті, це був куб. Як не розмальовуй його лицьовий бік, дзеркальна грань, яка повинна була щільно “прилипати” до такого ж одвірка, все одно б контрастувала.
Відкрилося просторе приміщення. Протилежну стіну становив миготливий екран. Він плавно переходив у пульт, який частково затуляли масивні спинки трьох високих крісел.
- Телебачення, ведучий сімнадцятого каналу Ярослав Палій, - бадьорим дикторським голосом звернувся Палій до спинок. - Мені потрібен інженер Марейко.
- Старший інженер, - поправило його одне крісло м’яким жіночим контральто. Друге насмішкувато умгукнуло й засвистіло позивні Палія, немилосердно фальшуючи мелодію. Репортер спохмурнів, та промовчав. Мелодію скомпонував сам.
- Прибув на ввідний інструктаж, - сказав він, стримуючи злість. - Може, розпочнемо?
Троє крісел повернулися довкола осі. В одному сиділа Оксана Марейко - старший інженер-утилізатор. У другому - системотехнік Альфа Трунце, чемпіон третього сектора з дзюдо. Палій упізнав його одразу: торік вів репортаж із змагань. Третє було порожнім.
- Жорстокі закони преси, - промовила Оксана, звертаючись до Альфи. - Повинен місяць відпрацювати і лиш по тому робити передачу.
- Умгу, - сказав Альфа. - Місяць під землею - не жарти. Накоїв чогось?
Альфа був на диво рудий, волосся, здавалось, аж флуоресціювало у світлі прихованих ламп. Численні веснянки, перейнявшись благодушним настроєм господаря, вигравали на його обличчі. Сині очі доброзичливо мружились. Чорнява ж Оксана, навпаки, була уособленням офіційності. Хоча східні риси обличчя були досить виразні, від її погляду на Палія війнуло північним холодом.
- Ну-ну, - парирував репортер. - За місяць мене на Сатурні чекатимуть. А вам далі від Землі - зась. Як це зрозуміти: незамінні фахівці чи... може, щоб не дременули подалі?
Коли йшлося про його професію, Палій слів не позичав.
- Добрий початок, - скептично сказала Оксана. - Поговорили. Альфо, подивись-но, там щось змінюється режим по інертних газах. А я тут молодому спеціалістові дещо поясню.
- У вас що, немає друкованого тексту? - невдоволено спитав репортер.
- Є. Але ви тут питали про деякі нюанси професії. Доведеться дещо пояснити.
“Самолюбство як причина зловживань службовим часом”, - звичайно сформулював собі ситуацію Палій. Але краще вона, ніж Альфа. Згадав, як той перемагав на змаганнях, і зітхнув. Оксана розцінила це як вияв нетерпіння.
- Цивілізація завдячує рівень свого добробуту саме нам, утилізаторам, - проказала вона з викликом. Палій змовчав: з досвіду ж бо знав - заперечувати марно. Навіть комп’ютери, наділені керівними функціями, вважають свою точку зору непохибною.
- Одного лиш вугільного шлаку наприкінці минулого XX століття було викинуто більш як 20 мільярдів тонн. Місто з мільйонним населенням вимагало для захоронення відходів 40 гектарів землі. Якби покидьки минулого століття можна було рівномірно розподілити по Землі, то вони б вкрили її шаром завтовшки п’ять метрів. Смітники щорічно відбирали в людей десятки мільйонів гектарів корисної площі. Я вже не кажу про радіоактивні відходи. Ми досі виловлюємо з океану бетонні блоки, облицьовані свинцем і сталлю - люди наївно вважали це надійним захистом. Але період розпаду цезію, наприклад, - три мільйони років. Морська вода не чекала б так довго. “Диво XX століття” - полімери щороку мільйонами тонн викидали на смітники...
Оксана на мить замовкла і задивилась на екрани, де витанцьовували різноколірні лінії. Палій, не питаючи дозволу, сів у вільне крісло. Приглядався до нових знайомих, міркуючи, як їх краще знімати. Концерт, майнуло у нього, концерт у чотири руки. Так, непогана аналогія. Он як швидко вони натискують на клавіші. А на екранах - ніби ноти. Яку назву дати цій передачі?
Оксана озвалася знову:
- Скажіть, чому ваші колеги з таким захопленням завжди розповідають про випробовувачів гіпердвигунів, акванавтів, монтажників космостанцій? Завдяки цьому половина людства кинулася підкорювати океан. Добувати сіль, нафту, руду, “доїти” водорості, щоб добути рідкоземельні метали. Друга половина, міцніша, рвонула в космос. Полюють за тим же, тільки далеко від рідних пенатів, принагідно сподіваючись на зустріч з міфічними інопланетянами.
- А за якою половиною більше тужите ви особисто? - єхидно запитав Палій. - І взагалі: я вважаю, що прописні істини не потребують при виголошенні додаткового пафосу.
Оксана спалахнула.
- Ви упереджені у ставленні до тих, хто зайнятий простою повсякденною роботою! Виходить, якщо праця зовні не героїчна, то вона для людей другорядних? Проте, судячи з темпів освоєння космосу та океану, ваші герої дуже швидко покличуть нас, “другорядних”, прибирати...
Палій знітився. Адже саме ці думки привели його на Комбінат. Він хотів знайти в їх буденній роботі щось таке, що зацікавило б глядачів, нагадало б про інший героїзм, коріння якого - в терпінні, самовідданості, навіть самопожертві. День у день працювати в одному ритмі, ні швидше, ні повільніше, без права на нервовий зрив і при цьому не зазнати відчуження від своєї роботи, пам’ятати про тих, для кого це робиться...
Та, зиркнувши знов на екрани, Палій подумав, що помилився. Звичайна диспетчерська робота. Єдина її особливість - перебування під землею. Пульт нагадував велику таблицю Менделєєва, яка жила своїм незбагненним електронним життям. І репортер не спромігся на відповідь, лиш пробурчав:
- Та що ж у вас тут складного, проблемного? Просто до примітиву. Кінцеві цикли наземних виробництв дозовано потрапляють у спільний колектор. Відтак утворюється надречовина, котра містить у собі практично всі елементи, що є у природі. Відходи взаємно “гасять” шкідливу дію одне одного, суть лише у пропорціях. Отримуємо чисте повітря, чисту воду та неоціненну хімічну сировину. Природа це робить від часів існування Землі, тільки її комбінат розташований дещо глибше. Чистісінький плагіат.
Оксана поглянула на нього майже із співчуттям і мовчки подала друковану інструкцію. Палій поринув у читання, ховаючись від погляду старшого інженера. Справді, усе залежало від пропорцій. Інакше замість “чистої” продукції могло вийти щось страшніше й руйнівніше, ніж небезпечна сировина, що надходила трубопроводами на Комбінат. Зрозуміло, система “фул пруф” (“захист від дурня”) і два оператори не дозволили б новачку, наприклад, випадково розрегулювати термоприймачі. Величезна кількість енергії, що виділялася під час переробки сміття, вже тривалий час слугувала людству. Але Комбінат мав подавати її за суворо запрограмованим режимом.
Стара звичка людини ховати важливе й цінне під землю спрацювала й цього разу. Нині, звичайно, аварія на поверхні не завдала б значної шкоди, на її ліквідацію пішли б лічені хвилини. Але Комбінат будувався півстоліття тому, із властивим часові нерентабельним розмахом. Реконструйовувати його не мало сенсу. До того ж і підстав не було: працював він ритмічно.
Десь нагорі світило сонце, плитами давнього космодрому вітер котив великі й маленькі кулі перекотиполя, і новоспеченому інженерові раптом гостро запраглося туди, у червневий день. Двокілометрової товщини ляда важелезним пресом лягла якоїсь миті йому на серце, і тіло вкрив холодний піт. Спецкостюм одразу ж його увібрав. Добрий одяг, пошкодував Палій, а після зміни і його - у колектор. Цікаво, чи водяться тут привиди? Тема, гідна уваги якогось середньовічного магістра. Адже вище, кілометра на півтора тягнуться закинуті галереї й приміщення космодрому. Комбінат використав лише третину з них. У решті трохи попорпались археологи - ось чиєму роду, напевне, ніколи не буде переводу! А людство давно не стартує в космос із Землі. Навіть із планетної системи космопорти переводять якнайдалі. Бережуть. А вона каже...
Роздуми Палія урвав легкий поштовх, немовби хтось торкнувся спинки крісла. Та коли б воно було звичайне. Поворушити його під силу лише...
Хитнуло ще раз, дужче, і Палій озирнувся. Сподівався побачити за спиною розгніваного Альфу. Але системотехнік запитливо поглядав на Оксану, а та - на нього. Потім вони перевели погляди на стіну з екранами. Оксана сполотніла і натиснула кнопку зовнішнього зв΄язку. Альфа зробив те саме. Палій зрозумів - щось трапилось. Він і собі знайшов на пульті стандартний червоний ґудзик з надписом, натиснув. Зв’язку не було.
- Але ж наш район не сейсмічний, - сказав, ні до кого не звертаючись, Альфа. - Неймовірно!
- І в тебе все перекрито? - запитала Оксана. Мабуть, сподіваючись на диво.
- Умгу. Недобір по воді?
- Так.
Ця розмова нічого не могла сказати невтаємниченому, окрім того, що на Комбінаті кепські справні Ось і сенсація, подумав Палій, про всяк випадок увімкнувши мініатюрний диктофон. Він начхав на вимогу не брати із собою ніякої апаратури і проніс апарат крізь зону детекторів, заекранувавши спеціальною фольгою - старий професійний фокус.
- Я можу вам чимось допомогти? - запитав він чемно.
- Так, - сказала Оксана після короткої паузи, - підняти нас нагору. Або принести води для завершення циклу. Ми відрізані від поверхні. Там, або внизу, щось трапилось. Тому що цілий шар грунту опустився, зім’явши наші комунікації. У тому числі й аварійні. За десять хвилин, не пізніше, Комбінат почне видавати збагачену миш’яком воду, фосген замість повітря і надзвичайно цінну хімічну сировину, котра взагалі невідомо як себе поведе. У кращому разі просто вибухне у всіх приймачах воднораз.
- І багато потрібно води? - машинально запитав Палій.
- Ні, не дуже. Літрів сто. Краще морської, - відгукнувся Альфа. Веснянки на його посірілому обличчі зараз вимальовувалися особливо чітко.
- А не можна запустити “крота”? - Палій кивнув на телеекран, де, здавалося, дрімала потужна землерийна машина.
- “Кріт” не ремонтник. Він може тільки прокласти шлях до місця аварії. До одного з місць.
- А поблизу немає підземних вод?
- Ні.
Запала тиша. Палій раптом усвідомив, що репортажу не буде. Він підвівся.
- Я на хвилинку...
Повернувшись, Палій нахилився над пультом, ударив кулаком по кнопці:
- Що, мовчиш? То на тобі ще раз...
Оксана не встигла відвести його руку. Альфа сидів далі. Він схопився з місця, але цієї миті з динаміка почувся приглушений перешкодами голос:
- Диспетчерській зміні Комбінату! Усе гаразд! Усе гаразд! Цикл переведено на іншу станцію. Приготуватись до евакуації. Першою залишає диспетчерську старший інженер Оксана Марейко...
Голос захрипів і змовк.
- Ну, легку руку маєш, - полегшено сказав Альфа. - А я вже подумав... Давай, Оксано. Нагорі побачимось.
- Так, так, нагорі, - притакнув Палій. - До зустрічі.
Оксана якусь мить повагалась, потім пішла до виходу.
- Тільки ви теж не баріться, чуєте? - у її голосі знову з’явилися начальницькі нотки.
Альфа й Палій натиснули клавіші - герметичні двері-куб щільно стали на місце. Відчинялись вони лише зсередини, подвійним сигналом.
Палій мовчки видобув з-за динаміка маленький прямокутник, торкнувся крапок на одній з граней. Голос, спотворений перешкодами, знову захрипів:
- Диспетчерській зміні Комбінату...
- Так це ти говорив? - збагнув Альфа. Наморщив лоба, метикуючи. - А який сенс?
- Ти скільки важиш? - спитав замість відповіді Палій.
- Ну припустимо, вісімдесят. А що?
- Я також. Отже разом - сто шістдесят. Досить, щоб запобігти лихові.
- Ти що, хлопче? Хочеш дуелі заради Прекрасної Дами? Постривай, я тобі нагорі покажу? А зараз відчиняймо двері і не забудь вибачитись. Нам тут ще чимало сидіти, а рятівники невідомо коли прибудуть. Та ж пусти, я відчиню! Оксана вже, певно, переконалась, що ліфт не працює.
- Там вона буде в безпеці. Якраз до прибуття ремонтників. Але я не заради неї. Іншої Прекрасної Дами.
Альфа запитливо поглянув на Палія.
- Землі, - тихо мовив репортер. - Я завжди милувався нею з космосу, нашою блакитною планетою. І хочу, щоб вона ніколи не зазнала спраги. “Життя - це наділена душею вода” - сказав ще дев’ятнадцятого століття один учений, німець Еміль Дюбуа Раймон. Відтоді її, тобто води, у людині не зменшилося? То що - складемося?
Альфа рвучко підвів голову. В його очах спалахнув біль, проте за мить погляд засяяв. Альфа мовчки опустив повіки.
- З’єднаємо траси водогону навпростець, - уривчасто сказав Палій.
- Давай, кличмо “крота”. А то час іде, - тихо відповів Альфа, не розплющуючи очей, і навпомацки потягнувся рукою до пульта. Палій зітхнув, голосно засвистів свої позивні. Альфа підхопив їх, не фальшуючи.
Кнопки вони натиснули одночасно. “Кріт” рвонувся з місця, немов катер, здійнявши хвилю, і м΄яко увійшов у гранітну стіну. Каламутна рідина, що почала вже заливати ангар, потекла новоутвореним тунелем. Стіни операторської почали вібрувати від близької роботи ультразвукового бура. Світло загасло, крізь приміщення з гуркотом і свистом промчало величезне тіло, зникнувши у протилежній стіні. Останнє, що вони почули перед миттю, коли їх не стало - сплеск шиплячої рідини, що ринула на гладеньку підлогу операторської...
Коли Оксану підняли на поверхню, вона довго не могла говорити, її тіло, здавалося, втратило координацію. Навіть звістку про те, що непередбачений струс викликав надважкий корабель інопланетян, котрий приземлився на давньому космодромі, вона сприйняла байдуже. Їй подали склянку води.
- Пийте... Ні, не бійтеся, вона чиста!|
Вода і справді була чиста.

