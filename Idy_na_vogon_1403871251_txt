Іду на вогонь
Михановський Володимир


Володимир МИХАНОВСЬКИЙ

ІДУ НА ВОГОНЬ


Земля, прекрасна Земля, Голуба планета!
Вона летіла звичною орбітою, і люди, вільні й щасливі, радісно трудились на всіх її континентах. Вони вирощували сади і споруджували чудові будівлі, штурмували атомне ядро (бо воно безконечно глибоке, так само як і Всесвіт безконечно широкий), запускали зоряні кораблі.
І не відала ще Голуба планета, що їй загрожує небезпека, страшнішої від якої, мабуть, не було за весь час існування Землі. Ні смертоносний хвіст шаленої комети Лючіано, що виринула невідомо звідки в січні двохтисячного року, ні знаменитий “зорепад”, що трапився того ж таки року, ні старовинний Тунгуський болід (який виявився набагато грізнішим, ніж люди думали спочатку) - ніщо не загрожувало такою бідою, як та, що нечутно насувалася нині.
Заходи сонця в помірних широтах Землі ставали яскравішими, і навіть удень деяким людям здавалось, що синява неба має якийсь червонуватий відтінок. Астростанції запруджував потік листів, а відеофони виклику не згасали бодай на хвилину ні вдень ні вночі.
Заспокійливі звістки, зроблені координаційною радою Землі, трохи розвіяли невизначену тривогу, але нова обставина знову викликала її. Тварини все більше почали виявляти неспокій. Причому цей неспокій був незвичайний. Голуби втратили свою лагідність і відважно кидалися на хижих птахів. Як повідомляли газети, один натураліст спостерігав жорстокий двобій між сизарем і орлом-стерв’ятником (це трапилось у заповідному урочищі на березі Волги). А на одній біостанції розлючена кішка (що до цього вважалась найбезневиннішим створінням на всю округу) кинулась на лаборантку, так що тій ледве вдалося відбитись. З кожним днем подібні випадки частішали.

*       *       *

Стрімкі ліфти один за одним підходили до круглого майданчика, від якого у всі боки розбігалися світлові промені радіальних кори-, дорів. Але люди йшли лише по одному з них. Вони поспішали, і обличчя їхні були похмурі. Аквамаринові стіни світились і мерехтіли. А ліфти все прибували, й потік людей здавався нескінченним.
- Ми не запізнюємось, Сашо? - стурбовано запитав засмаглий бородань у свого супутника, що вийшов услід за ним із пластикової кабіни, яка доставила їх сюди, на вісімнадцятий поверх грандіозного Купола Континентів.
- До початку ще десять хвилин - ціла вічність, - зауважив його юний супутник, поглянувши на годинник.
Зліва і справа їх обганяли, вітались на ходу. Різнобарвний одяг - переважно туніки - розвівався, ніби крила, від швидкої ходи.
- Добридень, докторе Рамо! Вітаю вас, Братцев! - велетень з жовтою гривою волосся міцно потис руки Чіммелю й Олександру.
- Здрастуйте, Ольсен.
- Є що-небудь новеньке? -світлі очі Ольсена дивилися з надією.
- Нічого втішного, - нервово пробурмотів Рамо Чіммель, поправляючи окуляри.
- Все те ж саме, навіть гірше, - додав Олександр Братцев.
...Строкатий людський потік переповнив амфітеатр майже вщерть, а люди все прибували.
Ось увійшли й повсідалися групою ті, що допіру прибули з Марса, всі як один у гермо-стюмах піщаного кольору. За ними вмостився рядочок відважних першопрохідців, які освоювали небезпечний пояс астероїдів. Представник венеріанської астростанції побіжно проглядав якісь аркушики, й лише прикушена губа його виказувала хвилювання. Всіх їх зібрало сюди, в сферозалу Великого Купола, одне - неспокій за долю Голубої красуні, квітучої Землі, поки що квітучої...
Олександр поправив навушники: голос людини, що походжала по кафедрі далеко внизу, був тихий, але вчувалось у ньому ледве стримуване хвилювання.
- ...Таким чином, можна вважати остаточно визначеним, що до Сонячної системи наближається невідоме космічне утворення значних розмірів. Незвичайна радіація, якої останнім часом зазнає Земля, - це передові гінці тієї хмари, що на нас насувається. Розміри її ще не уточнено, та про це детально розкажуть інші доповідачі... В усякому разі поперечник хмари - не менше півмільярда кілометрів...
Рамо Чіммель слухав, заплющивши очі. Здавалось, обличчя його нічого не виказувало, але Олександр, який добре знав Учителя, помітив невеличку жилку, що напружено пульсувала на коричневій засмаглій скроні. Не розплющуючи очей, Рамо міцно стулив уста, ніби від внутрішнього болю. А голос людини на кафедрі розтікався по тисячах навушників, і кращі вчені планети - її Великий Мозок - напружено вбирали інформацію. Одночасно доповідь фіксувалася іншим Великим Мозком - електронним. Це був вірний, надійний помічник.
- Поки що туманність далеко... Але лазерні детектори супутників спостереження щогодини повідомляють про її наближення. Якщо туманність не змінить траєкторії, то...
- Де мої діаграми, Олександре? - запитав Рамо Чіммель, несподівано розплющивши очі. - Зараз моя доповідь. - І він швидкою ходою, ледь пританцьовуючи, рушив униз широким проходом.
Минув усього місяць, і те, що з хвилюванням обговорювалось лише в невеликому колі вчених, вихлюпнулось тепер на безкраї зелені майданчики й проспекти міст.
Неспокій рішуче охопив усіх. Люди з тривогою вдивлялись у небо, а воно було все таке ж блакитне й ласкаве, що не вірилось, ніби з кожною хвилиною виростає в ньому незрима грізна небезпека...

*       *       *

Величезний шестиосьовий автобус сріблястою пантерою пронісся вологим бітумом радіальної дороги, що вела до космодрому. Він зупинився біля високих глухих воріт, за які в’їзд було заборонено. Дверцята автомашини відчинились, зачепивши кленову гілочку, і кілька жовтих листочків, повільно кружляючи, опустилось на землю.
Першим з автобуса вискочив червонощокий парубок у широкому сірому реглані. Він посковзнувся, розсміявся й упевнено закрокував до бокового ходу, над яким горіли червоні літери, що час від часу мінялися. Слідом за ним рушили інші пасажири. Останнім з автобуса вийшов Олександр Братцев. Застебнувши плаща (знову став накрапати нудний вересневий дощик), він глянув на літери, що повідомляли про ракети, готові до старту, задоволено кивнув і штовхнув пластикову вертушку.
Космодром був незвичайно збуджений. Ніколи ще тут не було такого скупчення людей і техніки.
Всі стартові майданчики працювали на повну потужність. Ракети здіймалися в небо, спираючись на пругкий стовп вогню, а на їх місце автоматичні візки вже підвозили нові сріблясті стріли, після чого розумні механізми встановлювали їх у строго вертикальне положення.
Більшість ракет були одиночками, зрідка зустрічалися подвійні, іноді - трійчасті.
Земля посилала в глибоку розвідку своїх синів.
Невідомий ворог наближався, він уже був, можна сказати, біля воріт. Назустріч йому йшли безстрашні люди.
Минали довгі години, а життя на багаточисленних космодромах не припинялося. Вдень і вночі прибували сюди все нові партії відважних, і один за одним здіймалися вгору стрімкі сріблясті птахи.
Відтоді, як Олександр ступив з підйомного майданчика в кабіну і пробрався до штурманського крісла, хвилювання його зникло. Залишились позаду безконечні розрахунки й диспути під височенними куполами Зоряної академії, безсонні ночі, проведені біля Великого Мозку, який, здається, вперше за всі півтораста років свого існування став збиватися й давати плутані відповіді.
Координаційна рада довго не погоджувалася відпустити Олександра Братцева в патрульні польоти, і тепер він був по-справжньому щасливий, що зумів-таки настояти на своєму й силою логіки переконати Раду в своїй правоті.
Протиперевантажувальний костюм при-іїшовся на Олександра якраз, і це стало причиною його доброго настрою.
По екрану забігали сині змійки, потім у центрі його матової поверхні спалахнула червона зірочка: диспетчер космопорту дозволяв зліт. Олександр одвів до краю стартовий верньєр, і владна сила зразу втиснула його глибоко в крісло. Трьохдюзова “Валентина” стрімко набирала швидкість.
Двигуни змовкли, надавши “Валентині” потрібну швидкість, і одразу настала тиша. Після потужного суцільного ревіння вона здавалась особливо повною й глибокою, майже відчутною.
Відстебнувши пояси, Братцев злегка відштовхнувся від підлокітників і одразу легко піднявся над кріслом. У кабіні корабля було тісно. Весь вільний простір займали прилади спостереження й запису інформації. Оперативний лазерний передавач містився біля пультового стенда. Найбільше місця займала машина логічного синтезу, на яку Братцев покладав великі надії. Перебираючи руками по одній з блискучих вузьких штанг, які в умовах невагомості - цих звичайних умовах космонавта - дозволяли переміщуватись по кабіні ракети, Олександр наблизився до одного з бокових ілюмінаторів. Випадково рука його опустилася в кишеню комбінезона. Намацавши конверт, Братцев витяг листа й закляк у смішній позі - розчепірені ноги, голова на кріслі, - в котрий раз перечитуючи нерівні рядки... Олександр мав ще години півтори вільного часу - розумні автомати самі виводили “Валентину” на заданий курс, і втручання людини було зараз зайве.
“...Щойно до мене в лабораторію прибіг захеканий радист наш Федя й передав телеграму від тебе. Спішу відповісти, оскільки через чверть години з острова Енергія стартує остання в цей день поштова ракета. Сашо, мій любий Сашо! Я рада, дуже рада, що тобі дозволили взяти участь у патрулюванні. Як міг ти сумніватися в цьому?! Останніми днями ми працюємо з найбільшим навантаженням: Земля бере все більше енергії. Атлантика не балує нас погодою. Дуже набрид поривчастий зюйд-ост, та нічого не вдієш... У вільні хвилини - а вони випадають рідко - повторюю наше улюблене... Пам’ятаєш’?

Засліпить, зацілує, зімне, понесе
Напоєна прохолодою претихая ніч, 
Так візьми мене в свій кругоземний політ, 
Безмежжя безсонному серцю поклич! 
Не повіриш, не вислухаєш, не візьмеш, 
Ми з тобою удвох - як вогонь і вода, 
Забудеш, поїдеш, підеш, попливеш... 
Розлучитися нам? Розлучитись з тобою? -
Ніколи!”

Олександр повільно склав листа й сховав конверта до кишені. За кілька передстартових годин він устиг вивчити ці два листочки напам’ять, і в перечитуванні вже не було потреби.
Відсунувши жалюзі, Олександр виглянув назовні. Видимість була чудова. Глибоко внизу, на самому дні увігнутої чаші, помалу обертався зеленаво-жовтий масив. Майнула синя змійка Волги. Попереду стрімко насувалась прямовисна стіна термінатора - площини, яка розмежовувала день від ночі. І зразу ж, без переходу, “Валентина” влетіла в ніч...

Вже далеко позаду лишилась Земля. Ці дві доби Олександр працював напружено. Знову й знову вивіряв апарати, настроював найтонші лічильники, проглядав дані автоза-пису. Він навіть поголитись забув. “Доберусь на місце й поголюсь”, - думав Олександр, погладжуючи жорстку щетину на підборідді. Він возився з примхливим фокусуванням осцилографа, коли раптом почулося глухе зітхання гонга. “Валентина” увійшла в зону підвищеної радіації.
- Те, що треба, - вголос промовив Брат-цев, поглядаючи на звивисту криву, що невтомно повзла вгору по величезному, на всю стіну, екрані. Саме за цим він ганявся довгі години, саме для того, щоб вона піднялася вгору, у правий куточок штурманського екрана. Невтомно нишпорили потужні інфралокатори, корегуючи шлях “Валентини”. Залишивши осцилограф, Братцев поспішно пересів до екрана. Радіація зовнішнього простору підвищувалась так швидко, що аж дух захоплювало. Незабаром голубій струминці стало тісно на екрані, за короткий час вона встигла переміститись під саму стелю рубки. Олександр натиснув кнопку, зменшивши масштаб розгортки в сто разів. Крива впала донизу, але знову, не переводячи подиху, з лякаючою настирливістю почала видиратися вгору.
Там, у просторі, що змикався за “Валентиною”, шаленіли грізні магнітні бурі, міріади частинок фантастичних енергій виконували свій танок смерті. Трапилась би в кораблі тріщина товщиною з волосинку - і життя тендітного білкового створіння, званого людиною, миттю б припинилось.
Поки що нейтритова обшивка “Валентини” стримувала шалені атаки, та чи надовго? Олександр незабаром з тривогою переконався, що стінки корабля тоншають, вони наче тануть мікрон за мікроном, як лід під сліпучим березневим промінням. Щоправда, за такої “швидкості розтавання” їх повинно було вистачити надовго, але невідомо, скільки триватиме патрулювання “Валентини”... В усякому разі Олександр не мав наміру припинити його раніше строку. А небезпека? Що ж, коли йдеш на бій з темною силою Всесвіту, риск неминучий.
І знову потяглися важкі години.
У короткі хвилини, коли, незважаючи на безперервні перешкоди, вдавалося налагодити зв’язок із Землею, Олександр намагався передавати всю зібрану ним цінну інформацію про далеких ще гінців небезпеки, яка швидко насувалася.
“...Земля-2! Земля-2! Говорить “Валентина”-патрульна! Радіація, як і раніше, продовжує наростати. Максимум випромінювання, за яким, очевидно, повинно проходити ядро хмари, знаходиться праворуч по курсу корабля, координати...”
Писк і виття оглушливою хвилею увірвались в навушники. Рубіновий кристал лазерного приймача заблимав. Олександр ще деякий час ворожив над ним, уже не сподіваючись на успіх, як раптом крізь хаос неголосно долинуло:
- Пілот Братцев... Пілот Братцев... Негайно повертайтесь на базу... Перевищує допустиму й небезпечна для життя...
Голос, злегка хриплий, здавався Олександру знайомим. Так, звичайно, це він, всюдисущий голова Координаційної ради. І коли тільки він спить?..
Олександр глибоко замислився, втупившись у простір невидющим поглядом. За ці години він змарнів, і широкі вилиці його виступили ще різкіше. Повернути зараз, коли він, можливо, зовсім недалеко від напрямку руху ‘ головного ядра туманності? А раптом йому поталанить, і саме він, Олександр Братцев, встановить правильну траєкторію руху ядра? Тоді у вказану ним точку із бага-точисленних точок земної поверхні, із супутників-станцій, що обертаються навколо планети, люди наведуть гострі жала концентрованих лазерних променів, установки для яких земляни створили самовідданою працею за лічені години. На місці перетину променів спалахне мільйонноградусне полум’я. Воно повинно зруйнувати, розсіяти ядро й відвернути катастрофу. Як же може він зараз повернутися на Землю?..
Видавивши з тюбика малинове желе, Олександр через силу проковтнув солодкий клубок. Примусовий сніданок скінчився. Примусовий тому, що космонавт втратив апетит. Мабуть, це було пов’язано з проникаючою радіацією, яку “Валентина” вже не в силі була повністю заекранувати... А підкріпити сили - Олександр це розумів - було необхідно.
І цієї миті пронизливо завила аварійна сирена. Братцев прекрасно знав, що вона вмикається лише в хвилину крайньої небезпеки, коли кораблеві загрожує смерть.
Олександр рвонувся до штурманського пульта і вже не відходив од нього.
Стрілки приладів скакали, мов скажені, а крива випромінювання на екрані схожа була на анаконду, що переслідує жертву.
Якісь бліки ковзнули по скафандру Братцева. Він здивовано оглянувся: стіни кабіни в багатьох місцях засвітились нерівними плямами. Вони переміщувались, немов живі. Та Олександр уже не дивився на них. Він не зводив очей з маленького овального екранчика кофейного кольору, на якому часто змінювались схеми і формули - лаконічні й чіткі висновки логічної машини. Сумнівів не могло бути: “Валентина” знаходиться на шляху, по якому за кілька хвилин пройде головне ядро туманності.
За кілька хвилин...
Вийти з цієї зони він уже не встигне. Та чи й потрібно? Олександр прийняв рішення, від якого його серце шалено забилося: він викличе вогонь землі на себе, так, на себе! Він врятує, він захистить своїм тілом рідну планету!
Але зв’язатись ніяк не вдавалося. Оглушливі розряди перешкод чергувалися з протяжним виттям і короткими схлипуваннями, викликаними ударними хвилями плазми, що шаленіла навколо “Валентини”.
Знову й знову зовсім охриплий Олександр викликав Землю, але надаремно.
Стіни рубки вже світились майже повністю, лише місцями залишились темні прогалини, що танули на очах.
У цьому божевільному хаосі танцюючих стрілок, звивистих осцилограм, ревіння й гуркоту в навушниках, серед стін, що суцільно просвічувалися, мабуть, один тільки реактор поводився нормально. Він чесно виконував усі накази, пов’язані з маневром, слухняно змінював курс корабля.
Реактор, термоядерний реактор! Як він міг про нього забути? Олександр почав поспішно перевіряти його настройку. Стаціонарний режим... Мале завантаження... Нормальна стійкість... Чудовий двигун, сторожкий і потужний, безперебійне серце “Валентини”. А тепер, здається, пора приступати до підготовки.
Поворот білої пластикової рукоятки, кілька нажимів на різноколірні кнопки - й реактор збожеволів як і всі інші прилади й схеми корабля. Інтенсивність термоядерної реакції, яка давала ракеті швидкість, невпинно зростала. Щомиті ракета могла вийти з послуху і тоді... Ні, це не повинно статися передчасно...
Зціпивши зуби, Олександр ворожив над пультом. Регулюючи тиск, подачу дейтерію й магнітні поля, він за всяку ціну намагався стримати буйні сили, що шаленіли в реакторі, поблизу критичної точки, від якої недалеко до вибуху.
Ядро вже близько...
Дві хвилини... Півтори...
Душно. Душно тут... А як гарно повинно бути там, на малюсінькому острові Енергії, який омивається атлантичними валами. Шторм? Ну й що ж? Адже це свій, земний шторм. І потім - прохолода... Солоний вітер. Там Валентина, Валя... Вона буде жити. І вся Земля теж.
На кофейній поверхні екрана чітко вималювались слова: “Екстремум випромінювання”. Це ядро. Нарешті! З невимовним почуттям полегшення Олександр повернув до краю регулятор.
Майже одночасно високогірні астростанції Землі помітили яскравий спалах, що виник якраз у самій середині смертоносної туманності. Після спалаху ядро помітно розсіялось і змінило напрямок польоту.
Небезпека обминула Землю. Та ще довго, мало не півроку, вечорами, особливо як зійде молодик, можна було спостерігати в небі небачений за інтенсивністю зорепад: вогняні частинки широкими потоками борознили небосхил. Це згоряли й гасли в земній атмосфері мікрочастинки розсіяної туманності.
Люди спостерігали зорепад і з вдячністю вимовляли звучне російське ім’я.
А життя йшло своїм звичаєм.
У визначений час стартували з космодромів важкі іонольоти, прямуючи до далеких зірок. Здіймалися в небо легкі й сміливі контури новобудов. Гойдалася під вітром колосиста пшениця. Життя на Голубій планеті з кожним роком все кращало.
...У ногу з планетою жив і трудився маленький колектив на клаптику землі, що загубився в Атлантичному океані. Сюди сходились нитки керування від колосальних установок, змонтованих на океанському дні.
Енергія звідси розтікалась по жилах, які оперізували всю планету. І люди пишалися тим, що їхній острів носить ім’я Олександра Братцева.


© ПОЗИВНІ АЛЬФИ ЛЕБЕДЯ: Науково-фантастичні оповідання. - К.: Веселка, 1966. - 192 с. - (Наукова фантастика).