До дев’ятої  вечора  я затримався в якійсь справі на Чансері-Лейн, і тепер голова трохи
боліла,  не  хотілося  ні  розважатись,  ні  працювати.  З глибини цієї вузької,
багатолюдної міської ущелини було видно вгорі, між висотним кам’яним  громаддям,  клапоть неба, який свідчив про те, що настав тихий вечір. Отож
я  вирішив  зійти  на набережну - подихати свіжим повітрям і дати спочинок очам,
милуючись   різнобарвними  вогнями  на  річці.  Увечері  тут  найкраще,  годі  й
сумніватися:  в  спасенній  темряві  не  видно,  яка  брудна вода, а вогні цього
швидкоплинного  часу  -  червоний, жовтогарячий, ядучо-жовтий та сліпучо-білий -
відливають  найрізноманітнішими  відтінками,  від  сизого  до темно-пурпурового.
Крізь  прогони  моста Ватерлоо сотні яскравих цяток позначають вигин набережної,
а   над  парапетом  на  тлі  зоряного  неба  сірими  велетами  здіймаються  вежі
Вестмінстера.  Внизу  тече  чорна  вода,  і  тільки  час  від часу плюсне хвиля,
порушивши  мовчання  річки  й  гойднувши  віддзеркалення  вогнів,  що пливуть на
поверхні.
- А вечір теплий, - почувся збоку чийсь голос.
Я  повернув  голову  й  побачив  поруч профіль чоловіка, що схилився на парапет.
Обличчя  він  мав  витончене, досить привабливе, хоч і змарніле, навіть бліде, а
його  зведений і заколотий шпилькою комір не менш виразно, ніж, скажімо, мундир,
промовляв  про  те,  як він живе. Я відчував, що коли відповім йому, то змушений
буду заплатити за його нічліг і сніданок.
Отож  я  стояв  і зацікавлено дивився на нього. Може, я почую за свої гроші щось
варте  уваги?  Чи  це просто звичайнісінький нездара, не годен навіть розповісти
про  свою  власну  історію? Чоло й очі виказували в ньому людину розумну, спідня
губа трохи посіпувалась, і я зважився.
- Дуже теплий, - озвався я. - Але нам тут не особливо тепло.
-  Чому ж, - сказав чоловік, не відводячи очей від води, - тут досить приємно...
Принаймні  тепер.  Це  добре, - провадив він, хвилю помовчавши, - що в Лондоні є
такий  спокійний  куточок.  Цілісінький  день  усе  крутишся,  крутишся,  чогось
домагаєшся, прагнеш виконати якісь обов’язки  й  не  вскочити в клопіт... Я просто не знаю, що б ми робили, якби не було
отаких  затишних  місцин...  -  Говорячи, він раз у раз замовкав і робив тривалі
паузи.  -  Ви,  мабуть,  трохи  знаєте,  що таке стомлива робота, а то б сюди не
прийшли...  Та  навряд,  чи ви такі висотані й спустошені, як я... Ох!.. Часом я
взагалі  не  певен, чи варта гра заходу... Хочеться махнути рукою на все - добре
ім’я,  багатство,  становище в суспільстві - і взятися за якесь звичайне ремесло...
Та  я  знаю:  якщо  відмовлюся від своєї мрії, яка забрала в мене стільки сили й
здоров’я, то шкодуватиму все життя.
Чоловік  замовк.  Я вражено дивився на нього. Такої безнадійно зубожілої, як оце
переді  мною,  людини  я  зроду  не  бачив.  Обшарпаний,  брудний,  неголений  і
неохайний,  він,  здавалося,  цілий  тиждень  провалявся  десь на смітнику. І ще
розповідає   мені   про  те,  як  важко  працювати  по-справжньому!  Я  мало  не
розсміявся.  Та  цей  чоловік  або  божевільний,  або  гірко  жартує  з власного
убозтва!
-  Це  правда, благородні поривання й високе становище мають і зворотний бік, це
-  тяжка  праця  й клопоти, - озвався я. - Але ж вони й винагороджуються. Людина
має  вплив у суспільстві, може зробити добро, допомогти бідним і слабким... Крім
того, приємно ж усвідомлюватию”.
Мій  добродушний  жарт  за  таких  обставин  пролунав  украй недоречно. Але мене
штовхнуло  на  нього  те, що вигляд незнайомця явно не відповідав його балачкам.
Ще не договоривши фрази, я вже пошкодував про те, що сказав.
Чоловік  повернув  до  мене  своє  виснажене, але навдивовижу спокійне обличчя й
промовив:
-  Я забувся. Ви мене, звісно, не зрозуміли. Якусь мить він дивився на Мене так,
ніби вагався - говорити далі чи ні.
-  Все  це,  без  сумніву,  так  безглуздо... Ви мені не повірите, навіть якщо я
розкажу  вам  про  все.  Так  що  навряд  чи  й  варто починати... Але часом так
хочеться  відкрити  комусь  душу...  У мене в руках справді вигідна справа. Дуже
вигідна.  Але  саме  тепер  у  мене  великі труднощі. Річ у тім, що я... я роблю
алмази.
- Ви, мабуть, тепер без роботи? - спитав я.
-  Ніхто  мені  не  вірить, аж набридло! - роздратовано кинув незнайомець, потім
несподівано  розстебнув  жалюгідне  своє  пальто  й  дістав невеличку парусинову
торбинку, що висіла в нього на шиї.
Тоді видобув з торбинки якийсь темний камінчик.
- Цікаво, ви знаєте, що це таке? - спитав він і подав мені того камінчика.
Рік  чи  десь  так тому я вивчав на дозвіллі деякі науки, щоб одержати в Лондоні
вчений  ступінь,  і  тепер  трохи  розумівся  у  фізиці  й мінералогії. Камінчик
скидався  на  необроблений алмаз темної води, хоч і був надто великий - майже як
пів  мого  великого  пальця.  Я  взяв  його  в  руку й побачив, що це правильний
восьмигранник  з гострими гранями, властивими для більшості коштовних мінералів.
Я  дістав  складаного  ножа  і  спробував зробити на камінчику подряпину. Марно.
Тоді,  повернувшись  до  газового ліхтаря, легенько провів камінчиком по скельцю
свого годинника. На скельці залишився глибокий білий слід.
Неабияк заінтригований, я звів очі на свого співрозмовника.
-  Здається,  це  справді алмаз. Але коли так, то який же він здоровенний! Де ви
його взяли?
- Кажу ж вам, зробив сам, - відповів незнайомець. - Давайте його сюди.
Він поквапно сховав камінь і застебнувся.
- Можу продати вам за сотню фунтів! - раптом гаряче прошепотів він.
Тепер  у мене знову прокинулася підозра. Зрештою, то може бути й шматок корунду,
що  випадково  нагадує  формою  алмаз  і  майже.такий  самий твердий. Та якщо це
алмаз, то як камінь потрапив до чоловіка й чому він продає його за сто фунтів?
Ми  подивились  один  одному  в  очі.  Видно  було,  що  незнайомець  згорає від
нетерплячки  продати  камінь,  але то була нетерплячка чесної людини. Тої миті я
повірив,  що  чоловік  пропонував  мені справжній алмаз. Але я не багатий, і сто
фунтів  залишили  б  у  моєму  бюджеті  чималу  дірку.  До  того  ж жодна людина
здорового  глузду  не  куплятиме  алмаз при світлі газового ліхтаря в обірваного
волоцюги,  повіривши  йому  на  слово.  І  все  ж від вигляду такого величезного
алмаза  мені  вже  ввижалися  тисячі фунтів... Та потім я подумав, що цей алмаз,
певно, згадується в усіх довідниках про коштовні камені. І знов на пам’ять  спливли  історії  про  контрабанду  і спритних кейптаунських кафрів. Отож я
вирішив питання про купівлю-продаж обійти мовчанкою.
- Де ви його роздобули? - запитав я.
- Зробив сам.
Я чув дещо про Муассана [1 Муассан, Анрі (1852-1907) - французький  хімік,  що  створив  електропіч  і  одержав електротермічним шляхом
деякі метали в чистому вигляді.], та, згадавши, що його штучні алмази були дуже невеликі, похитав головою.
-  Ви, бачу, трохи розумієтесь у таких речах. Я розкажу вам дещо про себе. Може,
тоді  моя  пропозиція  не здаватиметься такою дивною. - Він повернувся спиною до
річки,  сховав  руки  до  кишень  і  зітхнув.  -  Я  знаю,  ви  мені однаково не
повірите.
-  Алмази,  -  почав  він,  і  голос  його  тепер  лунав  уже  не  сковано, як в
обшарпаного  волоцюги,  а  легко  й  невимушено,  як в освіченої людини, - можна
одержати  шляхом  нагрівання  вуглецю  при  відповідному  тиску  до  відповідної
температури.  Вуглець  викристалізовується,  але  не  у  вигляді  графітового чи
вугільного  порошку,  а  у  вигляді  дрібних  алмазів.  Хіміки знають про це вже
багато років, але нікому ще не вдавалося з’ясувати,  при  якому  тиску  й  до якої температури треба нагрівати вуглець, щоб
дістати  найкращі  наслідки.  Через  те  алмази, що їх роблять хіміки, маленькі,
темні  і  як  коштовні  камені нічого не варті. І ось я, щоб ви знали, присвятив
цій проблемі своє життя. Все своє життя.
Я  почав  вивчати  способи  виготовлення  алмазів ще в сімнадцять років. А тепер
мені  вже  тридцять  два.  Я  гадав, якщо навіть віддавати цій справі всі сили і
енергію  десять  чи  й  двадцять  років,  то й тоді гра все ж таки варта заходу.
Скажімо,  хтось  один  зрештою  “влучить  у  ціль”, перше ніж таємницю розкриють
інші,  й алмазів стане стільки, як вугілля! Адже ця людина загрібатиме мільйони.
Мільйони!
Він  замовк  і  подивився  на  мене,  чекаючи  підтримки.  В його очах промайнув
жадібний блиск.
-  Подумати  тільки,  я  на порозі відкриття, і ось... У двадцять один рік я мав
близько  тисячі  фунтів,  -  провадив  він.  -  Я думав, тих грошей, за винятком
невеликої  суми  на  навчання,  мені вистачить на досліди. Рік чи два я вчився -
переважно  в  Берліні,  -  а  тоді  продовжив  науку  самотужки.  На  жаль, мені
доводилося  працювати  тайкома.  Бачте,  якби  я розголосив, що роблю, то й інші
люди  повірили  б, нібито мою ідею можна здійснити, й пішли б моїми слідами. А я
не  вважав  себе надто геніальним і не був певний, що досягнув би успіху перший,
якби  довелося  змагатися  з  суперниками.  Тепер ви розумієте, я серйозно мріяв
розбагатіти,  і  ніхто  не  повинен  був  знати,  що  існує спосіб, яким штучних
алмазів  можна  добувати  тоннами.  Тож  я  мусив  працювати  сам.  Спершу я мав
невеличку  лабораторію,  та  коли  стало  сутужно  з  грішми, довелося проводити
досліди  в  убогій  голій  комірчині  в Кентіштауні, де я наприкінці вже спав на
солом’яному  матраці  просто на підлозі, серед своїх приладів. Гроші танули на очах. Я
відмовляв  собі  в  усьому,  купляв  тільки  прилади. Я пробував зводити кінці з
кінцями,  даючи  уроки,  але  вчитель  із мене такий собі, до того ж я не маю ні
університетського  диплома,  ні  особливо  глибоких  знань у жодній галузі, крім
хімії.  Як виявилось, за сміховинно нікчемні гроші я мусив віддавати багато часу
й  енергії. І все ж я підступав до своєї мети все ближче й ближче. Три роки тому
мені  пощастило  одержати  потрібний  флюс, і я майже вирішив проблему з тиском,
помістивши  цей  флюс у закриту снарядну гільзу з моєю сумішшю і однією сполукою
вуглецю.  Я  наповнив гільзу водою, герметично закупорив її і почав підігрівати.
Він примовк.
- Досить ризиковано, - кинув я.
-  Так.  Гільза  вибухнула, в кімнаті повилітали всі шибки, загинуло багато моїх
приладів.  І  все  ж  таки  я  дістав  щось на зразок алмазного порошку. Шукаючи
способу  піддати  великому  тиску  розплавлену  масу,  з  якої викристалізуються
алмази,  я  натрапив  на  дослідження  такого собі Добре з Паризької лабораторії
вибухових  речовин.  Добре  підривав  динаміт  у  герметично закритому сталевому
циліндрі,  який витримував вибух, і я вичитав, що Добре міг би рознести на порох
скелі  не  менш  тверді,  ніж  породи у Східній Африці, в яких знаходять алмази.
Тоді  я  зібрав  усі  свої  гроші  і  замовив  для дослідів такий самий сталевий
циліндр,  як  у  Добре.  Заправив  у нього всю свою суміш, вибухівку, розпалив у
спеціальній печі вогонь, поклав туди циліндр - і вийшов прогулятися.
Він розповідав так сухо, що я не витримав і всміхнувся.
-  І  вам  навіть не спало на думку, що в повітря може злетіти весь будинок? Там
жили ще люди?
-  Я  робив це задля науки, - категорично заявив мій співрозмовник. - Під і мною
жила сім’я  вуличного  торговця  фруктами,  в кімнаті поруч - злиденний письменнк, а наді
мною  -  дві квіткарки. Мабуть, я вчинив справді нерозважливо. Та, гадаю, не всі
вони були тоді вдома.
Коли  я  повернувся, циліндр так само лежав серед розжареного до білого вугілля.
Він  не  розлетівся  від  вибуху.  І тут постав іще один клопіт. Річ у тім, що в
процесі  кристалізації  важливу  роль  грає  час.  Якщо  цей процес пришвидшити,
кристали  вийдуть  маленькі;  тільки  за  тривалий час вони виростуть до чималих
розмірів.  Я  вирішив  охолоджувати  циліндр  два  роки - щоб температура падала
поступово.  Я зостався тоді вже геть без грошей, а треба ж було купляти вугілля,
щоб  підтримувати  в печі потрібну температуру, платити за комірчину і, зрештою,
щось їсти. А в мене у кишенях - як виметено.
За  що  я  тільки  не брався, поки кристалізувалися мої алмази! Продавав газети,
притримував   візникам   коней,   відчиняв   дверцята  екіпажів.  Багато  тижнів
підписував  конверти. Прислуговував у вуличного торговця й закликав разом із ним
покупців:  він  - на одному боці вулиці, я - на другому. А якось я цілий тиждень
не  мав  роботи  й  мусив  жебрати.  О,  це був той тиждень! Та ось вогонь почав
затухати.  Вже  кілька  днів  я  не мав ріски в роті, і якийсь хлопчак подарував
мені  шестипенсову  монету  -  він  саме прогулювався з своєю дівчиною і захотів
показати  себе  перед  нею.  Добре  все  ж  таки, що є марнославні люди! Ох, які
запахи  долинали з рибних крамниць! Але я пішов і на всі ті гроші купив вугілля.
І  в  печі  знов  яскраво  спалахнув вогонь, і тоді... Від голоду людина втрачає
глузд.
Кінець  кінцем  три  тижні  тому  я  перестав підтримувати вогонь. Узяв циліндр,
розкрутив  його  -  він  усе  ще  був  такий  гарячий,  що  обпікав мені руки, -
виколупав  зубилом  крихку  лавоподібну  масу  й розтовк її молотком на залізній
плиті. Я знайшов у ній три великих і п’ять  менших алмазів. Коли я сидів на підлозі й гупав молотком, двері відчинились
і ввійшов мій сусіда - злидень письменник. Як завжди, п’яний.
“Ан-нархіст!” - кинув він мені.
“Ви п’яний”, - сказав я.
“Палій паскудний!” - знов обізвав мене сусід.
“Іди ти к бісу!” - відрубав я.
“Ага,  ось  зараз,  - провадив він, хитро підморгнувши. Потім гикнув, прихилився
до  дверей  і, втупившись в одвірок, заходився розводити теревені - він, мовляв,
оглянув  мою  кімнату,  а  тоді пішов уранці в поліцію, і вони там записали все,
про  що  він  розказав.  -  Поб-бачимо, що т-тут у тебе за к-камінчики”, - додав
він.
І  тут я зрозумів, що попав у безвихідь. Або доведеться розповісти в поліції про
свою  таємницю,  і  тоді  всьому,  вважайте,  кінець,  або  мене  заарештують як
анархіста.  Одне  слово,  підійшов  я  до  сусіда,  взяв його за барки й добряче
струсонув,  а  потім  зібрав свої алмази, і тільки мене й бачили. Вечірня газета
охрестила  мій  барліг  “кентіштаунською  фабрикою  бомб”.  І  тепер  я  не можу
розлучитися з цими алмазами ні добром, ні злом.
Коли  приходжу  до  солідного ювеліра, він просить мене зачекати, а сам тихенько
наказує  котромусь  із своїх помічників покликати поліцію. Тоді я відповідаю, що
не  маю  часу чекати, й забираюся геть. А якось знайшов скупника крадених речей.
Але  він  просто  взяв і привласнив один із моїх алмазів - заявляй, каже, в суд,
якщо  хочеш забрати свій камінь назад. І тепер я блукаю голодний, безпритульний,
а  на  шиї в мене теліпається торбинка з алмазами на кілька сотень тисяч фунтів.
Це  вам  першому  звірився  зі своєю таємницею. Мені сподобалося ваше обличчя, а
крім того, я вже дійшов до краю.
Він подивився мені в очі.
-  Купити  цей  алмаз  за  таких  обставин,  - промовив я, - було б із мого боку
божевіллям.  До  того  ж я не маю звички носити з собою по сотні фунтів. І все ж
таки  я майже повірив у вашу історію. Якщо хочете, зробімо так: приходьте завтра
до мене в контору...
-  Ви  думаєте, я злодій?! - різко урвав він мене. - Ви заявите в поліцію. Але я
не збираюся лізти в пастку!
-  Я  чомусь  певен,  що ви не злодій. Ось моя візитка. Так чи так, візьміть її.
Вам не конче приходити в обумовлений час. Приходьте, коли завгодно.
Він узяв мою візитну картку і, як видно, повірив у мою доброзичливість.
- Обміркуйте все як слід і приходьте, - додав я.
Він з сумнівом похитав головою.
-   Колись  я  поверну  вам  ваші  півкрони  з  такими  процентами...  з  такими
процентами,  що  ви  аж  здивуєтесь,  -  промовив  він. - У всякім разі, ви ж не
викажете моєї таємниці?.. Не йдіть за мною.
Чоловік  перетнув  вулицю  і  зник  у темряві - там, де вузенькі сходи під аркою
ведуть до Ессекс-стріт. Я за ним не пішов. І більш ніколи вже його не бачив.
Згодом  я  одержав  від  нього  два  листи;  він  просив надіслати йому грошей -
банкнотами,  не чеком, - і вказував, на яку адресу. Я все добре зважив і вчинив,
на  мій  погляд,  цілком розумно. А одного разу він зайшов до нас додому, тільки
не  застав  мене.  Мій  малий  син описав мені його - страшенно худий, брудний і
обшарпаний  чоловік,  ще  й  жахливо кашляє. Ніякої записки він не залишив. І це
все,  що  я  можу  про  нього  розповісти.  Іноді  я  міркую про те, що ж із ним
сталося.  Хто той чоловік був насправді - винахідливий маніяк, шахрай, що торгує
фальшивим  коштовним  камінням,  чи,  може,  він, як і запевняв, таки виготовляє
алмази?  Останнє припущення видається мені цілком імовірним, і часом я думаю, що
не  скористався  найблискучішою  нагодою  в  своєму житті. Певна річ, тепер того
чоловіка,  можливо,  вже й живого нема, а його алмази більш нікого не цікавлять;
один  із  них,  нагадаю, був завбільшки з пів мого пальця. А може, той чоловік і
досі  блукає по світу, марно намагаючись продати свої алмази. Цілком можливо, що
він  іще  вигулькне  десь  у суспільстві, промайне на моєму обрії з безтурботним
виглядом  багатої  людини,  яка  досягла успіху, й безмовно дорікне мені за брак
рішучості. Іноді мені здається, що слід було тоді ризикнути бодай п’ятьма фунтами...


©  УЕЛЛС  Герберт.  У  безодні:  Оповідання.  -  К.:  Веселка,  1988.  -  312 с.
(“Пригоди. Фантастика”).
© ЛОГВИНЕНКО О. П., переклад з англійської, 1988.
