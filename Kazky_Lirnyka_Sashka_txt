Казки Лірника Сашка
Сашко Лірник

Казки Лірника Сашка

КАЗКА ЯК КОЗАК З ВІДЬМОЮ ОДРУЖИВСЯ

(химерна казка)



Нікому не було так добре, як козакові  Сабайдону. І  в гулянці, і в бійці завжди
перший.  А  що  вже  у бою  себе показав,  то мало хто  на  всій Січі  міг з ним
зрівнятися, хіба що  Грицько Нетреба, або Семен  Перебериборщ, та ще сам кошовий
отаман Іван Сірко. Ніколи нічим Сабайдон не журився, нічого не боявся — йому або
у шинку горілку пити, або ворогів бити, а все без діла не сидіти.






Їхав раз Сабайдон із  гостей  на  Січ (гостював  у  свого  товариша  на далекому
степовому хуторі), і застав його  в дорозі  вечір. Зупинився  козак у байраці на
ночівлю, багаття розпалив, — каші зварити. Взяв  казанок і пішов до річечки води
набрати. Аж  чує — сміх дівочий. Козак гайда  в  очерет на березі,  руками листя
розсунув  і  виглядає. А на  річці  —  чудо з  чудес: дівчата купаються! Десь-то
недалеко село  було чи хутір — от сільські дівчата на річку і  подалися купатися
під вечір. А місяць уже зійшов і добре світить.

Сабайдон в очереті сидить  і за  дівчатами підглядає.  А  ті  веселяться,  водою
хлюпаються. А  одна  далеченько  від гурту відійшла  і сама купається.  Сабайдон
придивився  —  і обімлів,  бо  такої  краси  ще  зроду-віку не  бачив.  Дивиться
Сабайдон,  очі витріщив, аж  дихати  забув. А дівчина-красуня якраз  у  місячній
доріжці стоїть,  чорну  косу миє. Нахилилась  води зачерпнути — аж  у неї  ззаду
хвостик є! Невеличкий хвостик — так на півпальчика, але ж хвостик!

«Відьма!» — жахнувся Сабайдон, поточився, перечепився, очерет і затріщав. Відьма
підскочила, оглянулась  і  побачила козака.  Зачерпнула  вона пригорщу води  — і
козакові межи очі хлюпнула, та ще щось приказала. Тут-таки Сабайдон відчув, що з
ним біда робиться — руки в  нього вже  не  руки,  а лапи, нігті вже не  нігті, а
кігті, рот не рот, а пащека. Перетворився Сабайдон на вовкулаку, шерстю вкрився,
на чотири  лапи  став. Тільки пояс на ньому  лишився,  бо з поясом ніяка  відьма
справитись не  в змозі,  та ще шапка козацька зі шликом  червоним на одному вусі
повисла, бо козак ніколи шапки не покине. Завив Сабайдон і  побіг у  степ вовків
шукати.  До якої  вовчої тічки  не  пристане, та його і проганяє, бо він  бігати
разом не встигає — у нього  задні ноги довші, як передні (бо ж вовкулака). Довго
бігав вовкулака по степах аж до холодів, а далі подався на Січ.

Ото вже на Січі козаки і помітили, що кругом валів вовк підперезаний бігає. А ще
бувало у когось і пляшка з горілкою пропаде вночі, а на ранок вовк якось петлями
бігає — чи не п’яний, бува! Тоді вже вони і здогадались, що то не просто вовк, а
перевертень-вовкулака.  Зібралися   старі  діди-характерники  запорозькі,  стали
думати, як  їм свого  товариша виручати  —  бо  он у  нього і  шапка козацька є.
Думали-думали і придумали: поклали поперек дороги кочергу, вовкулака гнався — та
й перечепився, перекинувся через голову, вдарився об  землю — і знову  на козака
перетворився!






Довго Сабайдон товариству розказував, як його відьма зачарувала.

Зажив би Сабайдон далі  весело і безжурно, але  все  йому  з голови та відьма не
йде. Тяжко закохався козак. Не  їсть, не п’є — все про  чорнокосу дівчину-відьму
думає. Уже козаки вмовляли його, розраджували, уже й сміялися з нього:

- Тю, дурню, навіщо козакові жінка? З нею треба возиться-носиться, а що крику та
сліз від них!

А Сабайдон їх не слухає,  все  йому відьма ввижається.  А тут  якраз запорожці в
похід  збираються  турків  бити,  своїх  братів невільників  нещасних  з  полону
визволяти. Ну і Сабайдон з ними: кохання коханням, а обов’язок  козацький святий
—  над усе!  Гарно тоді хлопці-запорожці  з батьком Сірком погуляли в Туреччині,
Стамбул  і  Скутар  підпалили,  братів-невільників  визволили,  здобичі  і зброї
коштовної набрали, та ще й галери турецькі з собою прихопили.

Рушили  козаки додому через море, а Сабайдон  вклонився  товариству — і  гайда в
Палестину,  в  святий  монастир до монаха-пустельника, щоб  допоміг йому  в його
біді,  поміг  відьму  з  лап  нечистого  вирвати.  Довго  добирався  Сабайдон до
монастиря, весь обшмульгався і обідрався, та що заради кохання не зробиш!

Вислухав святий пустельник козака, подумав, товсті книжки погортав і каже:

- За дівчину  твою нечистий міцно тримається і просто так не  віддасть. Але якщо
ти  мені  його  приведеш, то я  з  ним  тут упораюся:  змушу  чорта душу  відьми
відпустити. Вже тоді вона відьмачити покине, і  хвостик у неї  відпаде. Тоді  ти
зможеш з нею одружитися.

Їде Сабайдон додому та все думає, як же йому  чорта  впіймати та до  пустельника
привести?

Добрався козак до того байрака, до тої річечки, а там і село знайшов.

Видивився,  в якій хаті дівчина  його живе, а далі городами,  городами  —  та  й
сховався у мак за хатою. Довго так Сабайдон ночами стежив, чи не прийде нечистий
до відьми.  Коли якось —  є! Заїздить у двір паночок з  борідкою на коні, свитка
червона, на пальцях персні переливаються — ну чисто чорт.

Сабайдон з маку вискочив та до чорта:

- Добривечір, пане нечистий! А чи не віддасте часом душу відьми мені?

- А ти що за один? — питає чортяка.

- Я є Січі Запорозької Старобабанського куреня Бузівської сотні козак Сабайдон!

-  Віддати не віддам, —  каже чортяка, —  а помінятись можна.  Її душу  на  твою
зміняю. Згоден?

- А чого? Діло хороше, — каже козак.






Чортяка аж затрусився з радощів  —  де це таке  було,  щоб  чорт та спіймав душу
козацьку? Ще жодної в пеклі не було, а тут сама у руки йде!

- А як же ми мінятися будемо? — питає козак.

- А от у мене тут контракт готовий  є, — каже чорт, — підпиши його своєю кров’ю,
то я дівку відпущу, а ти — моїм будеш.

Вскочу  в  тебе, і заживемо  ми весело — буду  тобі допомагати, дам багатства  і
слави, ще будеш мені дякувати.

- Ну що ж, — каже Сабайдон, — давай свій контракт — підписувати буду.

Взяв Сабайдон папір, поклав його на сідло, щоб зручніше, і каже:

- Ану, пане нечистий, пошукай якогось цвяшка  пальця  вколоти, щоб  перо у  кров
умочити.

Чорт туди-сюди по  соломі за  цвяхом,  а козарлюга вколов шилом коня  чортового,
вмочив перо у кінську кров і швиденько підписав, поки чорт у глині шпортався.

- Заким ти там шукав, то я вже сам справився! — та й дає папір чорту.

Той  як ухопить  папір, як затанцює, та  скоріш  його  у  пельку,  щоб козак  не
передумав та не відібрав. Тільки впхав контракт у рота, як  закрутило  чорта, як
покорчило, як понесло — та просто у кінський зад!

Заіржав  кінь, забив  копитами, з ніздрів  дим  повалив  — не  кінь, а  змій!  А
Сабайдон скоріше у  сідло, та за вуздечку, та давай чорта нагаєм краяти.  Звився
чорт  то  попід  хмари, то понад  землею,  то  по  воді,  то  понад  травами! Як
оглянеться  Сабайдон — а  за конем сліди як від рук  людських тягнуться. Носився
чорт,  носився — все  пробував козака  із себе  скинути, а Сабайдон все сильніше
чорта стискає та нагайкою пече й пече. Довелося чорту нести козака, куди вже він
правив. Домчали до монастиря за якусь годину — а там уже пустельник дожидається.
Вхопив він коня за вуздечку:

- Ага! Попався, голубчику?! Будеш тепер воду у монастир возити, а не схочеш — то
циганам віддам!

Задрижав чортяка,  впрігся  у бочку  з водою і потяг  на гору. А  пустельник дав
Сабайдону хрестик кипарисовий та пляшечку води свяченої.

- Оце, — каже, — умиєш дівчину  водою і одягнеш хрестика їй на шию — то вже вона
і розвідьмачиться.

Зробив Сабайдон, як пустельник велів. Охрестилася  дівчина та ще краща стала, як
була. А що вже вдячна була Сабайдону за спасіння своєї  душі! Так  уже дякувала,
так дякувала!  Навіть перепросила за  те, що на вовкулаку обернула.  А восени на
Покрову  зіграли весілля.  Зажив  Сабайдон з  молодою дружиною,  землі прикупив,
хазяйство завів.

От тільки хвостик у жінки не  відпав, —  обманув  пустельник, та  і сварила вона
Сабайдона, за чуприну тягала,  у шинок не пускала,  горілки пить не дозволяла, а
за дівками підглядати — то крий Боже!

Гарний козак був, та обабився зовсім!








 Мені з жінкою не возиться,
 Мені з жінкою не возиться!
 А тютюн та люлька
 Козаку в дорозі знадобиться!
 Гей! Долиною,
 Гей, широкою, знадобиться!





КАЗКА ПРО ЖИДА ЛЕЙБУ, ПУДИКА І НЕЧИЩЕНИЙ ОСЕЛЕДЕЦЬ

(казка — бувальщина)



Зібралася кумпанія до корчми.

— Погулять нам, Господи, поможи:

То писарі, то малярі,

То ковалі, то слюсарі,

То дзвонарі, музики,

То мельники й чумаки.


А що ще  робити чесним  людям довгими зимовими вечорами, коли в господарстві все
давно  пороблено,  сіяти-орати вже  не  треба,  воли  собі  сіном  ремиґають,  а
височенні вози-мажі гарно змащені дьогтем і поставлені у клуні  дожидатися тепла
і нової  дороги. Це жіноцтву  роботи  і  взимку вистачає:  і напрясти, і  корову
подоїти, і  в  ополонці  шмаття випрати,  і борщ  з квасолею  та  затертим салом
зварити, та щоб укипів  добре, та сметани туди, та ще  й скоринку житнього хліба
часником  натерти… От де  розкіш,  от де смакота! Їв якось я панську страву — ні
тобі квасолі, ні тобі бурячків, та й м’яса катма —  сама вода та  капуста кисла,
щі  називається.  Тим-то ті пани такі худі та  нещасні,  та ще  й хусточкою носи
витирають — геть у всіх нежить, бо часнику не їдять!

Так от, поки  жінки там пораються, то чоловіки у корчмі думають, як далі жити. А
корчма у нас у селі вдатна, дарма що стріха протікає —  але ж  тільки в  дощ. На
стінах намальовані картинки про козака Мамая,  та про лебедів, та ще про дівчину
з відром коло криниці,  а далі то  я вже й не згадаю. Такої  корчми  не те  що в
Сорокотягах чи  Охматові, ба  навіть  у Києві  немає.  За  Петербург не  скажу —
мабуть, для цариці таку й  збудували,  та все  одно такого корчмаря, як  наш жид
Лейба і у цариці немає.

А Лейба  у нас — ото  вже хитрий як лис, ото  вже  спритний, ото вже вдатний  до
комерції.  Сам був  худенький  і  гнучкий,  хвартушок у нього був синій,  штанці
чорні, ярмулка біленька, а борода і пейси  довгі, чорні та кучеряві. Сім’ю Лейба
мав велику —  дружину Сару  та шістьох  кучерявих хлопчиків, любив їх дуже.  Жив
Лейба щасливо і в достатку. Село  наше  було велике, багате, чумацьке, грошенята
водилися,  та  ще  й Ромоданівський  шлях  поруч  —  от  і  корчма  завжди  була
повнісінька. А що чумаки все роблять справно і звикли діло доводити до кінця, то
й гуляли у  корчмі до  кінця  —  аж поки всі гроші пропивали, та ще  й кожухи та
чоботи  жидові  залишалися.  Це ж  про  таких  співають: «Несу  таляра  золотого
викупить коня вороного».






Та на  Лейбу ніхто  зла  не тримав, бо годував він смачно, а  його горілка  була
добра та міцна. і  коли, бувало,  жінка  плачучи тягла  свого чоловіка  з корчми
додому і все допитувалась:

- І чого ж ти, гироде, ту горілку п'єш?!

То чумак відповідав:

- П'ю — бо рідка. Була б тверда — то я б її гриз!

І  так Лейба  усе багатів  і  грошики  складав,  аж тут  цариця видала указ  про
монопольку  —   щоб  ніхто  своєю  горілкою  не  торгував,  а  тільки   царською
монополькою. Тут у Лейби комерція не  пішла,  бо  з’їдять хлопці  на  копійку, а
вип’ють на карбованець. А карбованець уже не Лейбі, а цариці йде. Ото вже цариця
з нашої корчми і забагатіла, — був  я у Петербурзі, то бачив, які вона палаци за
нашу горілку набудувала.

Поторгував  так Лейба, поторгував  — і бачить,  що  діла не буде,  нема гешефту:
треба нищечком торгувати своєю горілочкою. Але, як на те, унадився засідатель до
корчми із перевірками. День  через день у  наше село їде, та зразу  ж  до корчми
горілку нюхати — чи Лейба монополькою торгує, чи свою виставляє.

Як спіймає Лейбу, то  штраф  накладає, та  ще й  наїсться  від пуза  і  з  собою
прихопить.  Ото Лейба  тільки почує  дзвіночок  на дузі засідательської брички —
зараз кидається свою горілку  ховати,  та ще й  Сару  гукне, бо  як не встигне —
біда. А у засідателя ніс довгий, — все одно знаходить.

Зовсім не стало Лейбі життя за тим гемонським засідателем. Але ж казав я, що й у
цариці такого корчмаря,  як наш жид Лейба, немає — таки  вигадав він штуку,  щоб
грошенят заробляти і засідателю не  платити. Придумав він лотерею — оголосив, що
хто вип’є око горілки (це, хто не знає, велика гранчаста пляшка, трошки менша за
літр), з’їсть цілу хлібину, а потім закусить  нечищеним  оселедцем,  та ще  й на
додачу зжує добрий жмут сіна — той за  все це нічого не платить. Але все  те — і
горілку,  і хліб, і оселедець, і сіно — треба з’їсти без помочі рук! А хто  щось
не доїсть, чи не доп’є, чи рукою притримає — той платить Лейбі втричі більше.

І почалися у нашій корчмі змагання!

Що  вже дядьки пробували  на дурничку в жида виграти!  Але  — зась!  Хто горілку
вип’є,  то  не зможе з’їсти,  хто хліб з’їсть, а решту покине,  хто рукою  мацне
притримати — усі Лейбі гроші віддавали.

Уже і з  сусідніх сіл чоловіки про те  довідалися —  приходили  свого  пияцького
щастя спробувати, та всі корчмареві хитрому втричі платили.

Хто  тільки не пробував —  усі  програвали. Сидять  чумаки та  й журяться: невже
серед нас немає молодця, щоб у жида  виграв? А той тільки сміється та карбованці
рахує.

Аж  якось  Іван  Гиба  —  чоловік  великий  і дужий, що  Лейбі програв кожуха  і
новісіньку сорочку, згадав, що на хуторі за Дерижполем живе такий собі Пудик. Як
там його насправді  звали,  ніхто і не пам’ятав. А Пудиком назвали,  бо, кажуть,
міг  він за одним разом пуд  з’їсти. До корчми  не ходив, бо жінка не пускала, —
колись він  п’яний з  корчми вертав,  та заснув на межі, а ноги вклав на межовий
камінь. Якраз ішов циган із Сорокотяг  у Конелу, та бачить,  що добрі чоботи, та
давай стягати.

А Пудик ще й приказує:

— Добре, жінко, давай роззувай чоловіка, бо щось я втомився, у корчмі п’ючи.

Так відтоді Пудик до корчми не показувався.

Розказав  Гиба  про  Пудика,  і вирішили  чумаки  по  нього  сходити  і в корчму
привести,  бо більш  нема кому в  корчмаря  виграти. Пішли  Іван Гиба,  та Семен
Сорока, та  дядько Тимухтей, взяли Пудика  за чемери — і як був він  у сорочці і
штанях, так до корчми і притягли городами, щоб жінка не побачила.

Стоїть  Пудик, низенький, товстенький,  сорочка дьогтем  вимазана,  щоб  воші не
кусали, а Лейба сміється з нього і на стіл виставляє  горілку, хліб,  нечищеного
оселедця і великий жмут сіна.

— Ну гляди, —  каже, — як  з’їси все,  то  я  навіть червінця тобі  дам, та ще й
дядькам кожухи поверну.  А не з’їси —  то твої воли заберу, бо ти  вже останній,
хто тут не був, і взяти у вас уже нічого.

Пудик наче  і не хотів на те приставати,  та  хлопці змусили. Взяв Пудик  зубами
пляшку, ліг  на шинквас і давай цмулити. А як випив — допався до хліба: спочатку
четвертинку, потім третинку, потім півхлібини, а там уже і цілий ум’яв.

Лейбі  лячно стало  —  де це бачено: їсть,  як за себе кидає?!  Тут уже і Сара з
дітьми виглядає: що це за біда — так і програти недовго!

А Пудик уже оселедцем по столі возить — тільки луску випльовує! Лейба бачить, що
горе йому, та давай Пудика клясти-проклинати, щоб роботу його тяжку перебити:

- І  куди ти його пхаєш, як у мішок?! Що ти його жереш, як свиня? Куди воно тобі
дівається? Хіба можна, щоб людина так глитала?!

Уже і Сара з дітьми Пудика клянуть на чім світ стоїть:

- А щоб ти вдавився,  дурний мужик! А щоб  тебе підняло, перекрутило та об землю
гепнуло!

Пудик  не слухає та  оселедець  дотереблює. Уже  і  хвостика вжував! Лишилося ще
сіно.  Тут  Лейба  трошки заспокоївся, бо  де це бачено,  щоб  людина сухе  сіно
жувала, та ще й такий великий жмут?

А Пудик дістає з кишені кремінь і кресало —  як викреше  вогню, як  підпалить те
сіно! Спалахнуло воно, вмить  попелом стало — Пудик тоді його гарненько зі столу
язиком злизав!

Лейба з досади і каже Пудику:

- Щоб тобі від тої їжі та черево луснуло!

А Пудик і відповідає:

- Черево не дерево — далі сорочки не піде!

Перехитрував-таки  Пудик корчмаря,  довелося  Лейбі віддавати  одежу  дядькам, а
Пудику — червінця.

Коли  б ми так до роботи,  як до їжі та гулянки, то багатших за нас не було б на
цілому світі! А горілці — цур та пек.

Як їв — то впрів, а як робив — то змерз!










КАЗКА ПРО ШЕВЦЯ ВІНИКА, СМЕРТЬ, ЗОЛОТИЙ ПЕРСТЕНЬ І ДОЛЮ



Жив-був  у  нашому селі Сабадаші недалеко від Бузівки, через річку  від Зеленого
Рогу якраз  навпроти  хати кривої  Ганьки,  через межу від попа  бідний  чоловік
Тимухтей. Всього  багатства у нього було  — коник,  корова та руки роботящі. Жив
він собі з жінкою, любив її, а тут Бог послав йому дитину — сина.

Покликав Тимухтей повитуху. А та, як ішла до них у хату, то заглянула знадвору у
віконечко. А як подивитись  у вікно, коли дитина народжується, то можна побачити
долю цієї  дитини. От прийняла  повитуха немовля,  скупала  його,  а  від грошей
відмовилась. Тільки сказала:

-  Нічого мені  не  платіть,  а  лиш покличте мене на весілля, коли цей  хлопчик
женитись буде. Хай яка я стара, немічна буду, а все одно покличте.






Поніс  Тимухтей  сина  до  попа хрестити.  А  перед  тим  був  з  попом  за межу
посварився,  то піп вирішив  Тимухтею  відомстити  і назвав  хлопця  Віником. А,
кажуть,  як  назвеш людину,  так  вона  і  проживе.  Хоча батьки кликали  хлопця
Веніаміном, а як був Віником, то  і  жив Віником. Перший  штукар і жартун був на
селі — щось як вигадає, як устругне, то хоч стій, хоч падай. Буває, сусіда їде з
поля — сіно везе, то Віник і кричить з-за тину:

- Дядьку Йване! У вас он колеса крутяться!

Той і стає подивитися, що там крутиться, а Віник сміється, аж качається.

Або хтось спішить на ярмарок, то Віник біжить за ним вулицею та гукає:

- Ой, дядьку, стійте! Ой, стійте ж!

- А чого тобі? — спиняє той коней.

- Та ось у вашого воза дишель довгий. То я біжу, щоб об ваш дишель почухатись.

- А чухала б тебе лиха година, як я поспішаю, а ти мене задурно спиняєш!

Що вже батько Вінику не робив, що вже не сварив, що вже не бив — усе йому смішки
та  жарти. Вирішив батько віддати хлопця в науку — щоб якогось ремесла навчився.
Віддав до коваля — Віник втік, до стельмаха, до кушніра — відусіль Віник втікав.
От тільки  від шевця не втік. Буду — каже — шевцем, бо ж відомо, що шевці — люди
веселі, і в чоботях їхніх люди краще танцюють, як босі.

Вивчився Віник, почав людям чоботи шити, та все жартуючи. Але  швець з нього був
такий собі, бо біда одна не ходить. Жарти жартами, але ще й пити почав! А що пив
він не часто,  але  багато, і то лише сім  днів на тиждень, толку з  його роботи
було мало. Збудував  йому батько хату на одділі скраю  села. Так він і жив  собі
сам.

Якось однієї осені була сильна гроза. Грім, блискавка, вітер листя обриває,  дощ
в  шибку  тарабанить.  Сидить собі Віник при каганці, грубку  топить, зі  старої
шкіри постоли морщить. Коли це раптом у  двері стукає хтось. Відчиняє Віник — на
порозі бабця стоїть, чорною хусточкою запнута — мокра як хлющ.






Віник і  тут пожартував:  «Ого, бабцю, то  хіба  ж  годиться  під дощем купатися
восени?  Літом купайтесь». А проте  завів бабуню в хату, до грубки  посадив, дав
рушничка витертись.

- То що, бабуню, може, горілочки вип’єте трошечки, щоб зігрітися? — питає Віник.

- Вип’ю! — каже бабуся.

Налив Віник чарочку старенькій, оселедця закусити знайшов, цибульки, далі сам  з
нею ще випив. А знаєте, яка в шевців горілка? Так отож…

Бабуня горілочки хильнула, зігрілася розімліла  коло  вогню, а далі ну співати й
танцювати:

Ой чук шкарбундрав —

Козак з дівки перстень зняв!

Натанцювалася, наспівалася, сіла спочити, та й каже:

— Знаєш, хлопче,  кого ти пригрів, нагодував та напоїв? Я — Смерть  твоя! Але що
ти такий веселий і гостинний хазяїн, то дам я тобі відстрочку — живи. Але прийду
по тебе, коли ти женитись будеш.

Віник хоч і злякався, але ж тут-таки і придумав штуку.

- А що,  пані Смерть,  невже таки від тебе і сховатися  не можна? А  якщо  я всі
двері-вікна зачиню і в скриню сховаюсь, то невже ти до мене доберешся?

- А доберуся! — засміялася Смерть — Я у будь-яку шпаринку пролізу.

- Ану покажи!

- Ну, куди пробратися? — питає Смерть.

- Та  хоч би  у цю пляшку з під горілки! — А горілку вони  вже давно вицмулили —
пляшка порожня стоїть.

Смерть  тоді  скочила на стіл  і зробилася така довга довга  і  тонка-тонка,  як
мотузка, та  й давай  у пляшку  сотатися. і скрутилася на  дні у кільце. А Віник
схопив  пляшку,  качаном  заткнув,  шкірою  замотав,  дратвою  обв’язав,  смолою
засмолив,  та так міцно, що Смерть і не вилізе.  Побіг  та  й у хаті пустій  під
припічком закопав.

Після того Віник пити горілку кинув, за роботу гарно взявся, і справи у нього на
краще  пішли.  Став  він  чоботи  найкращі в  усій окрузі  шити.  Навіть сам пан
Потоцький у нього чоботи  замовляв. Правда,  платити  за  них  не платив,  а так
забирав. А що  ж: панське діло таке  — людську працю  забрати, а грошей не дати.
Зажив Віник добре, забагатів.

А в цей час на світі білому ніхто не вмирає. Навіть старі і немічні — ті, хто на
себе смерті просить-благає, — вмерти не можуть. Пропала смерть на землі.

Пора вже  Вінику  й  женитися. Висватали  йому  дівчину  —  Галею  звали. От уже
рихтується весілля, смажать, шкварять, шишки печуть.

Коли  це через село їде панок  конем. Під’їхав  до тину  та  й попросив  водички
напитись  —  Галя йому й винесла. Напився  він  та й питає: «Чиє  це весілля має
бути?». Галя каже: «Моє!»

— Ой,  яка  ж  ти дівчина добра, та й невістка  гарна  будеш! А  чи  маєш персня
золотого до вінчання?

— Ні, не маю.

— За  те що ти така добра до мне, я тобі відкрию одну таємницю, —  каже панок, —
Отам  скраю  села  у  пустій хаті під припічком скарб закопаний. Відкопай, то  й
знайдеш перстень собі.

Сказав та й поїхав.

А не просто панок був, а помічник Смерті.

Назавтра поїхав Віник на  базар  у Жашків, а Галя  побігла  — відкопала  пляшку,
дратву розв’язала, шкіру розгорнула, а в пляшці перстень золотий, аж міниться!

Розбила Галя пляшку, перстень добула, на пальця вдягла.

От уже сидять гості за столом, гуляють, молодих вітають. Аж тут і бабця-повитуха
іде — покликали її, не  забули. Прийшла вона, сюди-туди по господі  — і наказала
щоб криницю у садочку шкірою затягнули і гвіздками забили.

Гуляє весілля в  селі,  на  пальці у  молодої перстень виблискує… Добре всім,  а
Віник світом нудить, все  йому на місці не сидиться, все хочеться з тої кринички
води попити, ні пиво, ні  вино йому  не йде  — та  вода йому  солодшою  від меду
здається.

Не  втерпів Віник,  одвихнувся якось, побіг  до кринички, а там після дощу шкіра
набрякла, прогнулася, і  в ямці трошки води зібралося.  Нахилився  Віник до тієї
калюжки, сьорбнув раз, другий, та й захлинувся.

Надбігли люди, Галя плаче, бабуня-повитуха руки ламає і приказує:

- А я ж бачила,  що  він на весіллі в криниці  утопиться, уже ж і шкірою забили,
та, видно, від долі не втечеш.

Аж раптом Віник як  засміється, як зарегоче, як закашляється, так з нього та вся
вода і вилетіла. А він сидить у калюжі, утирається та й, сміючись, каже: — Ото я
вже зовсім із  життям попрощався,  та згадав, що пану Потоцькому не встиг одного
чобота дошити, то як же він, бідний, в одному чоботі без халяви ходити буде?

От така доля на світі буває. Хто живе весело, той і у вогні  не горить, і у воді
не тоне!






 Усе смішки, усе гульки,
 А о смерті нема думки.
 - Іди, смерте, бо вилаю,
 Бо я тепер гості маю.
 Іди, смерте, іди проч —
 Голівоньки не мороч!





КАЗКА  ПРО ДІВЧИНУ  МАРУСЮ,  ЧОРТА В ЧЕРВОНИХ ЧОБОТЯХ,  ЧОРНУ ЦЕРКВУ  ТА ЧАРІВНУ
КВІТКУ

(казка страшна)



В одному селі  жила  собі дівчина  Маруся. Дуже  вродливою була Маруся, але жили
вони з батьками бідно, тому й свататись до  неї ніхто не хотів. Уже всі подружки
заміж повиходили, а Маруся все на вечорниці ходить — свого судженого чекає.

От  якось  зібралися хлопці з  дівчатами на вечорниці —  пісні  співають,  байки
розказують, танці  затинають,  одне до одного клинці підбивають.  Тільки  Маруся
сама  в куточку сидить  і  сорочку вишиває.  Коли  це  опівночі  двері  — рип! —
заходить  хлопець. Красивий —  слів  нема, ніхто його  не знає,  — мабуть, не  з
їхнього  села.  Лапсердак на  ньому  синій,  ґудзики золоті, чоботи червоні.  От
тільки блідий дуже.

Дівчата принишкли музики замовкли — до кого ж він підійде?

А  він  через  усю хату  — просто  до  Марусі.  Дівчатам медяників  дав, музикам
червінець золотий, а Марусю  до танцю запрошує.  Дівчата по кутках шепочуться  і
Марусі заздрять. Протанцював хлопець танець і Марусю на ґаночок викликає.

- Марусю, — питає, — чи подобаюсь я тобі?

-  Ой, подобаєшся, — каже Маруся. Ну  то знай, що  і я  тебе  вподобав. Я  служу
прикажчиком  у  сусідньому  селі,  у  Гереженівці,  і дуже  багатий. Скажи своїм
батькам, що до тебе свататимуся, — сказав і пішов  собі. Маруся додому  біжить і
ніг під собою від радості не чує. Розказала  вдома батькам про  щастя своє. Мати
така  рада,  що   й  не  натішиться,  а  батько  задумався:  —  Доню,   я  бачив
гереженівського  прикажчика, то дід старий, сивий, горбатий. А що страшний —  не
приведи Господи. А ти кажеш, що молодий, гарний, веселий. Щось  тут не так. Ти б
сходила за ним та подивилася, куди він дівається, — може, то волоцюга який.

- А як же я втраплю за ним, коли темно і не видно, куди іти? — питає Маруся.

А  мати  і  придумала. Дає Марусі  клубочок ниток  і  каже  — А  ти, доню, зроби
петельку і  накинь  йому ззаду  на  ґудзичок золотий,  коли  він  додому рушить.
Ниточка за ним потягнеться, а ти по ниточці його і знайдеш.

Ледве  Маруся  вечора  діждалася.  Коли  це  опівночі  двері  — рип! —  суджений
заходить,  просто  через  усю  хату  до  Марусі  йде.  Дівчатам  медяників  дав,
музикантам червінець золотий, а  Марусю до танцю запросив.  Протанцював танець і
на ґаночок її викликає:

- То що Марусю, казала батькам за мене?

- Казала.

- Ну то чекай старостів від мене.

Сказав те і пішов собі. А  Маруся петельку  з ниточки на ґудзичок  золотий  йому
ззаду накинула  і ниточку  розмотує. Розмотала  всю  нитку, а  далі сама за  нею
пішла. А ниточка спершу  по дорозі вилася, а далі — на стежку, потім — у кущі, у
ярочок, у балочку — і в ліс.

А ліс якийсь дивний  — ніколи  Маруся у ньому не була. Трава жовта, суха, дерева
якісь  покорчені, почорнілі. Ниточка  все по лісі  в’ється і на галявину  Марусю
виводить. А  на  галявині церква  стоїть дивна  така церква —  чорна вся  і  без
хрестів, двері зачинені, вікна позатулювані, а ниточка просто під двері пірнає.

Обійшла  Маруся  церкву кругом, а  далі камінчик підкотила  до вікна, залізла на
нього  і крізь щілину  досередини  зазирнула. А посеред церкви стіл  стоїть,  на
столі —  домовина, у домовині покійник  лежить, а поруч  — її суджений стоїть  і
того покійника їсть!






Як побачила  це Маруся,  як  закричала  — і  тікати звідти! Аж  під ранок додому
добилася, вся труситься, а батькам нічого не розказує — боїться.

А ввечері  якась сила Марусю так  і  тягне на вечорниці.  Прийшла Маруся, сіла в
куточку — сидить ні жива ні мертва  Коли  це опівночі двері  —  рип! —  суджений
заходить. Через усю хату до Марусі йде.

Уже дівчатам медяників  не дає, музикам червінців золотих не сипле, а Марусю  на
ґаночок викликає.

- То що, Марусю, ходила за мною вчора?

- Не ходила, — каже Маруся.

- А в церкві була?

- Не була.

- А що я там робив?

- Не знаю.

- А, не знаєш! Ну, то завтра твої батьки помруть. — Сказав — та й пішов собі.

А на завтра  Марусині батьки померли.  Лишилася Маруся сиротою. Минув час.  Жити
далі треба. Знов пішла Маруся на вечорниці.






Опівночі двері — рип! — заходить суджений Марусин у чоботях червоних і Марусю на
ґаночок викликає.

- То що, Марусю, померли батьки?

- Померли.

- Ну то тепер скажеш, чи ходила за мною?

- Не ходила.

- А у церкві була?

- Не була.

- А що я там робив?

- Не знаю.

- Ну, то як не знаєш — то через три дні ти сама помреш! — Сказав те — та й пішов
собі.

Прийшла додому Маруся, сіла та й плаче гірко. Згадала, що  за селом, на хуторі в
лісі живе стара бабця-знахарка.

Прибігла Маруся до бабці та й розказує про біду свою. А та вислухала і каже:

- Пізно ти  до мене прийшла, не  зможу я тебе врятувати.  Але одне скажу: продай
все, що маєш, гроші попові віддай на церкву і попроси, щоб,  як помреш, поховали
тебе не  на цвинтарі, а  на перехресті трьох доріг. А як будуть домовину твою  з
хати виносити, то щоб не через двері, не  через вікна виносили,  а прокопали під
порогом яму і через ту яму домовину протягли.

Зробила Маруся так, як знахарка сказала. Піп грошей брати спочатку не хотів, усе
Марусю  заспокоював  та відмовляв,  але  все-таки взяв. А  через три дні  Маруся
померла. Піп зробив усе, як Маруся  просила. Прокопали під порогом яму, домовину
з Марусею через ту яму протягли і на перехресті її поховали.

Вранці  на  тому  місці  дерево  виросло,  а  на  дереві  розцвіла  квітка краси
небаченої.

Їхав  панич з  полювання, побачив  квітку  і замилувався.  Послав  слугу  квітку
зірвати.  Той  на дерево  лізе,  а  воно  його гілками відпихає, колючками коле,
листям по обличчю б’є. Не може хлопець квітки дістати.

Поліз панич тоді сам — а квітка просто йому до рук впала.

Привіз панич квітку додому, у водичку поставив — милується нею.

Але ж треба на полювання йти. Вертаються вони з полювання додому — що за дивина?
В  хаті  все прибрано,  ліжко килимом застелено,  на столі  борщик з  варениками
стоять. Шукали  панич зі слугою, хто б то все так зробив, але нікого не знайшли.
Думали-думали  і вирішили, що скажуть,  ніби йдуть кудись, а  самі  сховаються і
побачать, хто то все в хаті робить. Так і вчинили.

Дивиться панич зі схованки  — чудо дивне: квітка стала по світлиці  літати. І де
вона  літає  — там  всюди лад  ладиться, всюди  діло робиться. Кинувся  панич до
квітки, вхопив її  — а у  нього на  руках дівчина опинилася. Як глянув панич  на
неї, так і закохався.

- Не знаю, — каже, — хто ти і хто тебе зачарував, а тільки виходь за мене заміж.

Маруся і каже:

- Вийду. Та не можна нам вінчатися і сім років у церкві бувати.

Панич погодився. Стали  вони  жити, от  у них  уже  і діти  є, але  панич сумний
ходить,  бо ніхто до них у гості не заїде, до себе не покличе, та  й  знатися не
хоче, бо вони невінчані живуть і в церкву не ходять. Став панич Марусю вмовляти:

- Давай повінчаємось, та давай повінчаємось.

Так уже вмовляє, що ніяк не відмовиш.

— Добре, — каже Маруся. — Тільки дозволь мені додому навідатися перед вінчанням.

Запрягла Маруся у бричку коней  та й поїхала. Батьківську могилку провідала і до
знахарки старої заїхала. А та вже  її  давно чекала. Дала вона Марусі пляшечку і
сказала, що робити треба.

І от  уже збираються гості на  вінчання.  З  усієї округи пани з’їхалися —  і  з
Гуманя, і з  Христинівки, і з Бабанів.  Навіть із Києва сам архімандрит приїхав.
Сідають гості в  карети і  брички і їдуть  всі  до церкви  на вінчання. Дивиться
Маруся — дорога  навкруги міняється, у ліс звертає, трава сохне і жовтіє, дерева
чорніють і гілки корчаться. Доїжджають вони до церкви — а церква на очах у них у
землю вгрузає, чорніє, і хрести  з неї пропадають. Бачить Маруся, що це та  сама
церква страшна, а гості ніби того і не помічають.

Заходять  всі  до церкви, а там  на вікні  Марусин  суджений сидить  і  ніжкою в
червоному  чоботі  хилитає.  А  далі  махнув рукою  —  і  всі  гості  на  камінь
обернулися.  Навіть   архімандрит   із  Києва   каменем   став.   Тільки  Маруся
одна-однісінька серед церкви стоїть.

- То що, Марусечко, тепер скажеш?

Не втекла від мене? То ходила ти за мною?

- Ходила! — каже Маруся.

- А в церкві була?

- Була!

- А мене бачила?

- Бачила!

- А що я робив?

- А покійника їв! — Сказала це  Маруся,  пляшечку,  що бабця дала, вихопила і на
чорта хлюпнула!

Як зайнявся він синім полум’ям, як осипався  чорним попелом, де не взявся вітер,
подув — попіл розвіяв.

Тут все наче від сну встало: і церква стала, яка була, і гості, й архімандрит на
людей перетворилися.

Тільки тоді Маруся і змогла розказати, що з нею трапилося.

Повінчалися вони нарешті з  паничем і щасливо зажили. А Маруся відтоді нікого не
боялася, що і вам наказувала.








КАЗКА ПРО СИЛУ ХАРАКТЕРНИЦЬКУ, БОГАТИРЯ АХМЕДА І ГРИЦЬКА КОБИЛЯЧУ СМЕРТЬ

(казка — пісня)



Далеко ще було  Грицькові до  справжнього козака.  Ні  в поході не побував, ні в
море на чайці не сходив. Навіть прізвиська  — імені козацького ще не здобув. Так
і звали його поки що — Грицько Прізвиськанемає.

Сміялися з Грицька в курені:

— Гляди, хлопче, щоб тебе часом Їжачком, чи Зайчиком не назвали.

А все тому, що, бувало, Грицько їжачка у  степу підбере і молочком напуває. Хіба
ж  то  козакові личить? От якби уміти шаблюкою  так  вертіти, щоб дощ  голови не
замочив,  чи бойового  гопака  так  садити,  щоб  ляхів-гусарів  з коней  ногами
збивати.  Я вже не кажу про  характерників січових.  От  би  Грицькові тої науки
характерницької вивчитися!  Щоб і  він  міг  ворогам  очі  відводити,  на  вовка
обертатися чи кулі рукою ловити, як отой Федір Вовк-характерник січовий.

Розповідали на Січі, що якось  турки козацький табір обложили, а  у запорожців і
кулі скінчилися — немає чим боронитися.  Тоді Федір одяг свою бурку чорну, виліз
на воза, та й давай над турками насміхатися! Як почали яничари стріляти у нього,
аж  грім степом котиться! А йому й байдуже. Злізе Федір на землю і з бурки своєї
кулі яничарські сотнями витрушує, а далі знову на  віз вилазить кулі ловити. Так
і відбилися хлопці від турків їхніми ж кулями.






То Грицько таки впросився до Федора Вовка в науку. Та  що  з того — не відкриває
таємниць своїх Федір, все вуса свого крутить посміхається.

— Прийде час, і ти характерником станеш, — каже.

Коли ж то буде? От якби зараз…

А поки що  вартують Федір з Грицьком на степовій хвігурі-вежі  — стежать, чи  не
йде орда на Україну. Тільки побачать, зразу ж підпалять бочки смоляні на високих
стовпах. І  потягнеться до неба дим чорнезний. Далеко  його  в  степу видно.  На
сусідній хвігурі  побачать,  теж  смолу  запалять.  На  наступній-теж.  Зразу  ж
запорожці про напад дізнаються і приготуються, щоб орду відбити.

Та цього разу не летить вороння чорне  по небу, не суне орда степом. Тільки один
чамбул-загін  татарський скрадається балками  — двадцять  вояків пробираються до
козацької хвігури.  А веде їх не  хто небудь,  а сам Ахмед, найкращий татарський
воїн.

Хто спритніше за всіх арканом дикого коня ловить? Ахмед.

Хто стрілою шуліку вціляє? Ахмед!

Хто, коли на поясах бореться, усіх перемагає? Та Ахмед!

А хто шаблюкою своєю кривою від десятка воїнів відбивається? Та Ахмед же, Ахмед!

А ще Ахмед  співцем був неабияким. Ото  сяде ввечері на кошмі, а татарчата так і
обліплять його та слухають, як він їм пісні співає, на кобизі граючи. Отож Ахмед
і возив у тороках із собою крім лука ще й кобиз свій вірний.

Немає кращого за Ахмеда богатиря у хана кримського.

Через  те  і  послав хан Гірей Ахмеда захопити  варту  козацьку  щоб  не встигли
запорожці вогонь запалити та своїх побратимів про небезпеку попередити.

Хоч  як вартували Федір із Грицьком,  а таки не  вгледіли,  як  із ковилу татари
вислизнули. Засвистіли  стріли татарські. Та недарма  ж Федір Вовк характерником
був. Устиг він Грицька собою від стріл затулити.  Двадцять стріл кругом Федора у
землю  вп’ялися,  а двадцять першу не зміг відвернути Федір —  бо зачарована  та
стріла у  Ахмеда  була. Срібний кінець у стріли  тієї,  а в ньому пшеничне зерно
сховане. Влучила стріла у Федора — тільки й устиг він Грицькові крикнути:

Пали вогонь!






Шугнув Грицько  по  стовпу нагору  як вивірка.  Не  встигли татари ще  раз  луки
нап’ясти, аж загорілося полум’я, загуготіло, дим до неба піднявся.

Стягнули татари арканами Грицька, а він тішиться, що встиг братчиків попередити.

Лютий Ахмед —  ні  з  ким не  говорить, нагайкою бур’янам степовим голови колючі
збиває, не  знає, як ханові перед очі стати. Добре хоч козаків полонених з собою
веде — це ж вони  винні, що  не вдалося татарам  нишком на  Україну  пробратися.
Особливо  отой  старий, сивий.  Як  же це він  стріли  відвернув?  Хай  там  уже
ворожбити ханські розбираються.  Шкода, що, мабуть, не доживе  старий запорожець
до улусів — сіл татарських. Хоч і стрілу витягли і перев’язали, та гірше й гірше
йому стає.  Молодий козак його доглядає, водою напуває, на коні притримує, та не
допомагає йому нічого.

Ось уже й улус Ахмедів видно.

Раптом  татари спинилися,  закричали, пальцями  вперед  показують. А  там  перед
улусом татарка стоїть. Не стоїть —  хитається, а  в руках у неї прапор чорний на
вітрі тріпоче.

- Що це? — питає Грицько у Федора.

Підвів Федір голову, подивився і каже:

- Біда страшна у татарському улусі. Чума прийшла.

А татари з жінкою перемовляються здалеку, за голови хапаються.

— Каже вона, —  перекладає  Федір Грицькові,  — що майже  всі в  улусі  померли.
Тільки діток-татарчат  старий  дервіш-жебрак  святий  у  степ повів  подалі  від
хвороби. Та, мабуть, уже й вони там неживі, бо від чуми рятунку немає.

Обминули татарські вояки улус, спішились, багаття розпалили та  почали радитися,
як далі бути. А  козаків  ременями скрутили і на землю кинули. Тоді Федір і каже
Грицькові: — Слухай мене, хлопче, уважно. Жити  мені залишилося всього  часинку,
тому роби, як я наказую. Зараз я передам тобі силу свою характерницьку, розв’яжу
тебе і  татарам очі відведу. А ти тікай чимдуж і кошового попередь про чуму, хай
на татар у похід не вириваються. Та пам’ятай, що перед смертю теж  мусиш силу цю
козакові молодому передати, щоб характерники і далі на Січі жили.

Сказав це Федір, на ремені глянув, а вони і розірвалися, як павутинки.

Подув Федір крізь вуса  сиві — і туман козаків огорнув, від татар сховав так, що
й руки простягнутої не  видно.  Тоді Федір Вовк Грицька обійняв міцно  і  в  очі
глянув. Раптом закрутилося небо  над Грицьком, зірки  ближчі  стали, засвітилося
все навколо світлом дивовижним.  Силу чарівну  відчув у собі  Грицько. Побачив у
темряві найменше каміння, почув, як миша у траві шарудить, відчув те, що вовки і
лисиці у степу чують, і так ніби сама земля з ним розмовляти почала.

— А  тепер  прощавай, — мовив Федір, — та за  славного  козака в  січовій церкві
свічку постав.

Уклонився Грицько старому запорожцю, поцілував його у руку,  та й гайнув у степ.
За годину  татари  розгледілися —  старий козак уже неживий,  а молодого  і слід
прохолов.  Закричали  татари,  на коней  скочили  і  за козаком  кинулися. Ахмед
попереду скаче, нагайкою коня підганяє. Не втече козак далеко!

А Грицько біжить, об  терни степові обдирається,  реп’яхи на  шаровари визбирує.
Коли  раптом чує —  плач,  крики  попереду.  Впав Грицько  у  полині,  з-за куща
виглядає. А там на горбочку татарчата малі докупи збилися, як ягнятка. Обнялися,
плачуть, очі від страху затуляють.  А кругом них  на  коні білому  страшному, із
кісток  зробленому,  жінка розпатлана носиться.  Лахміття чорне  зотліле  за нею
теліпається, очі  люттю  горять, зуби хижі шкіряться,  руки  з пазурами до дітей
тягнуться.

Це сама страшна Чума до них добратися хоче.

Хоче, та не  може,  бо перед  нею,  перед  конем  її  старий  дід-дервіш  дзиґою
крутиться, руками розмахує, заклинання вигукує, до діток не підпускає.

Бачить Грицько своїм поглядом характерницьким те, що інші не побачать: і Чуму, і
дервіша,  і те, що  дід уже  силу втрачає. Усе тяжче йому крутитися, усе тихіший
його голос. Знесилів дервіш, крутнувся востаннє і впав на землю.

Зраділа Чума, зареготала і на дітей кинулася. Та не встигла із місця зрушити, як
вискочив Грицько із ковилу перед нею, та обома  ногами збив страховисько з коня!
Вхопив, притис до  землі та не відпускає. Завила Чума, на гадюку перетворилася —
не  відпускає  Грицько.  І  руками  тисне,  і  силою  характерницькою  пече  її.
Звивається гадюка, зубами  отруйними  вкусити хоче. А Грицько  з останніх сил її
тримає та помочі у Бога благає.

Руки Грицькові слабшають, піт очі заливає, ноги терпнуть. Коли це вітер зі степу
повіяв — піт  висушив. Роса на губи  Грицькові  впала  — напоїла. Вовк  з  кущів
вискочив — Грицькові  сили своєї вовчої передав. Кабан із  корчів духу хороброго
Грицеві  в  серце  влив, та ще й  їжачок із  трави викотився та гадюку колючками
вколов.






А  тут  уже  й  сонце  зійшло.  Освітило  Чуму.  Скорчилась  вона,  вогнем синім
загорілася і попелом чорним розлетілася. Упав Грицько на землю, поворухнутися не
може — куди вже там тікати!

Коли це Ахмед з татарами наскочили. Свої луки напнули — от-от вистрілять.

Аж тут раптом заграв-заспівав струнами кобиз при сідлі Ахмедовому!

Вклякли татари  з  подиву.  Чують вони, як  співає кобиз  людським  голосом  про
воїна-характерника,  що саму  Чуму здолав,  діток  татарських  порятував. Глянув
Ахмед на попіл чорний, на коня білого,  із кісток зробленого,  на дідуся-дервіша
знесиленого, на діток заплаканих. Зліз з коня, вклонився Грицькові до землі і на
руки його підняв. Наказав воїнам своїм зброю опустити.

- Що ти робиш, Ахмеде? — питають татари. — А як же ханська воля?

- Вище за хана ще Аллах є, — відказав Ахмед.

Звелів  він  воїнам  своїм  діток з  дідусем-дервішем доглянути,  а сам  посадив
Грицька на  коня, із кісток зробленого, у Чуми  відвойованого, та  й повіз  його
додому  на Січ.  Вилікував його  по дорозі,  до  самого  кошового живим-здоровим
доправив.

А козаки дивувалися:  ще  не було  такого,  щоб  татарин сам  на  Січ  приїхав і
товариша  їхнього  привіз, та ще й  побратимом молодому козакові  став. Поклявся
Ахмед, що не буде більше з козаками воювати й орду на Україну не пустить.

Довго тоді мир і спокій в Україні панували. А  Грицька-характерника за коня його
дивного, із кісток складеного, відтоді і називали- Грицько Кобиляча Смерть.





КАЗКА ПРО СТАРОГО КОЗАКА, РУДОГО ЧОРТА, ЧОТИРИ РОГИ І КОЗАЦЬКИЙ РІД

(різдвяна казка)



 У Києві на Подолі,
 На житнім торжку,
 Там кляла нечиста сила
 Доленьку гірку.

 Надійшла лиха година,
 Помінявся час,
 Що уже козацькі діти
 Не бояться нас.



Колись давно жив  собі у Сабадаші  старий  козак  Мехтод.  Так  собі добре  жив,
заможно. Мав гарну хату на дві половини, пасіку, сяке-таке господарство, коника,
корову — одне слово, хазяїн на всю губу. Жив він на околиці села — якраз ото, де
дорога повертає попід Гандреєву вербу та на Охматів над самісіньким лісом.

Добрий  чоловік був Мехтод —  жінку  любив, коли-не-коли її слухав, до роботи не
силував, а так, як сам працює з ранку до ночі, то й вона з ним.






Народився у них синочок. Назвали його Семеном, а за кумів узяли  Віника і дядька
Тимухтея. Підріс Семенко, батько  його козацьких звичаїв навчив, у школу віддав,
а як  уже  в колодочки вбився, то під горщика  обстриг  і на Січ відправив —  до
Бузівського куреня, та звелів, щоб кошового слухав.

От якось перед Різдвом жінка Мехтодові й каже:

— Агов, чоловіче, чи ж  ти  не знаєш, що  у  нас дрова скінчилися  —  уже нема й
патичка, щоб у піч стромити?! Скоро кабанчика колоти, ковбаси шкварити, а ти і в
вус не дмеш? Ану, до-ста на печі лежати — гайда до лісу по дрова!

Запряг Мехтод конячину у сани  та й  потяг по снігу до  лісу. Заким дерево  сухе
вибирав, заким рубав його, заким на цурпалки його чепуляв, заким на сани складав
— уже й посутеніло.  Коли давай  назад повертати, аж за ним  і сліду немає  — ні
дороги, ні стежки: самі дерева стіною стоять.

Блукав, блукав Мехтод — біда, не може з лісу вийти. Уже й кінь притомився, уже й
зовсім темно стало, та ще й  віхола зірвалася. Стало Мехтодові лячно, а тут ще й
вовки  завили — доведеться  пропадати. Ні  рушниці, ні  шаблі  Мехтод з собою не
взяв, а сокирою та пилкою від вовків не відбитися. Почав Мехтод коня поганяти, а
той ледве дибає.






- Ой, — каже Мехтод, — коли б якийсь чорт мене звідси вивів, то, здається, все б
за те віддав…

Тільки  сказав — як тут-таки з-за  сухого  дуба вискакує чорт.  Худий,  рудий  і
рогатий.

- А що, — питає, — заблукав, козаче?

- Та заблукав, матері твоїй перековінька, — каже Мехтод.

- А як виведу тебе з лісу, то що даси? — питає чорт.

- Я б  тобі, гемонському синові, гарних різок би дав, та  біда  змушує. Кажи, що
хочеш.

- Віддай мені, Мехтоде, те, що в тебе дома з’явилося, поки тебе не було.

Замислився Мехтод, — добрий хазяїн все у своєму хазяйстві знає. Що ж  там нового
може за день з’явитися? Хіба у курки яйце знайшлося — так яйця не шкода.

- Добре, — каже Мехтод, — віддам.

- Гляди, — застерігає чорт, — пам’ятай своє слово. Я по обіцяне завтра прийду.

На цьому  слові чортяка шатнувся, крутнувся, колесом прокотився  і  зник. І враз
дорога з’явилася, і дерева розступилися, і сніг перестав падати.

Дивиться  Мехтод — аж  він із  саньми  все по колу кругом  дуба їздив.  То  йому
чортяка очі відводив. Подався Мехтод додому, а вдома жінка на воротях стоїть.

- Де ж ти, чоловіче, вештаєшся? Мерщій до хати! Радість у нас — синок із Січі на
святки приїхав!

Мехтод так і обімлів. Це ж він рідного сина нечистому пообіцяв!

Син радіє, батька обіймає, гостинці дарує,  а  Мехтод світу білого не бачить, не
знає, як і сказати про біду.

«А, — думає, — не скажу нічого — може, дасть Бог, усе обійдеться».

Повечеряли чим Бог послав, погасили каганець, та й спати полягали.






А вночі хтось під вікном шепоче:

- Мехтоде, а віддай-но, що обіцяв, бо горе буде!

Мехтод до вікна, а жінка каже:

- Лежи, чоловіче, чого підхопився?

- Таж хтось у вікно стукає, — відповідає Мехтод.

- То тобі ввижається — усе тихо! — заспокоює його жінка.

Нічого  Мехтод їй не розповів  і ліг спати. А на  ранок до стайні  — аж там кінь
здох. Мовчить Мехтод цілий день, все думає, що його робити?

Знову вночі хтось під вікном гукає:

- Мехтоде, а віддай-но, що обіцяв, бо гірше буде!

- Жінко, чи ти щось чуєш? — питає Мехтод.

- Та ні, чоловіче, все тихо. А хіба що?

- Та так, вчувається.

Знову Мехтод їй  нічого  не розповідає. Зранку  до хліва  —  аж  корова  здохла.
Заплакав Мехтод — розповів, яка його біда спіткала.

- Що ж робити маємо? — бідкається.

— А що ж, —  утішає його Семен, — ведіть мене, тату,  до лісу — де  ж це бачено,
щоб козак та чорта злякався?

Надяг  Семен шапку, взяв у кишеню люльку  і папушу тютюну та й подався з батьком
до лісу. А під дубом чортяка дожидається — зуби щербаті шкірить:

- А що, Мехтоде, таки привів сина? Ото як би ще й сьогодні тебе з сином не було,
то уже на ранок і ти неживий був би!

Походив чортяка кругом Семена, подивився на нього з усіх боків.

- Гарного слугу матиму — каже.

А Семен у вуса сміється:

-  Служити, то й служити. Але давай домовимося, що  буду я у тебе доти, доки сам
мене не виженеш, а за службу даси торбу червінців!

Зрадів чорт, кривенькі ручки потер:

- Оце, козаче,  будеш  у  мене,  допоки  твого  віку стане,  а  грошики мої цілі
залишаться!

Усміхнувся й собі Семен, батька поцілував:

- Не журіться, тату, скоро вдома буду!

Та до чорта:

- Ну, веди вже, куди там хочеш!

Потяг чортяка Семена у дупло, що в старому дубі чорніє. А там драбина довжелезна
аж під землю йде.

Спустилися вони до чорта у  підземний світ.  Дивиться Семен  —  небо  червоне, в
озерах вода чорна, дерева сухі і  покручені, сіркою смердить — ну чисто як ото в
Жашківській корчмі після злодійського ярмарку.

Веде чортяка до своєї хати, а хата вся облуплена, стріха дірява, тин поваляний —
тільки чортенята бігають туди-сюди, як мишенята. А скільки їх там — чи сотня, чи
дві, то тільки жінка чортова знає. А жінка у чорта таки непогана молодичка  — на
пічці кашу із кізяків варить та кописткою помішує.

- Оце, — каже чорт Семенові, — лишаю тебе тут. Я піду до людей біду робити, а ти
дітей моїх глядітимеш. Та пильнуй добре, бо  я  скоро повернуся та подивлюся, як
ти справляєшся.

Подався чорт нагору —  треба  ж  йому до Різдва встигнути  шкоди наробити чесним
людям. Довго  чортяка по  всьому  світу товкся, нарешті додому  під землю заліз.
Коли дивиться — що то за біда? — сидить козарлюга на горбочку та люлечку палить,
а  чортенята кругом нього  як на муштрі шпацирують. Чистенькі, вмиті, під горщик
обстрижені, ще й козацьких пісень співають та Семена паном сотником величають!

Чортяка аж запінився від злості:

- Що ж це ти наробив? Чого їх навчив?!

Що з  них  далі буде?! Не  годен ти,  козаче, чортових дітей доглядати, гайда до
чорної роботи — дрова рубатимеш!

Посміявся Семен, та й подався по дрова.

Чекав, чекав чортяка, уже й пічка вихолола, а козака з дровами немає. Побіг чорт
шукати Семена — аж той собі спить під кущиком.

- Чого це ти дрова не рубаєш? — репетує чорт.

- А того, що це не козацька робота, — каже Семен, — у нас для палива свої січові
дрова є.

- А то ж які? — питає чорт.

- А ось які, — дістає Семен порохівницю.

- Так горять, що не загасиш!

- А даси? — питає чорт.

- Чом не дати доброму чоловікові? На, тримай.

Вхопив чорт порохівницю та й мерщій додому, пічку топити січовими дровами.

Іде  Семен  поволеньки  позаду,  коли  чує  —  загриміло,  задвигтіло, заревіло!
Дивиться  Семен — по небу червоному пічка летить та вогнем  дише, а за нею казан
із кізяками перекидається. Добре козацькі дрова бабахнули!

Приходить Семен до хати — чорт  у сажі, чортиха у сажі,  чортенята у сажі — геть
усі замурзані.

Чорта аж тіпає від злості, а вигнати козака не може — грошей шкода.

- Ну, козаче, тепер  тебе під нагляд жінці своїй лишаю, — каже  чорт, — вона вже
тобі  байдикувати не  дасть! А я тим  часом ще по світу  побігаю, капості  людям
пороблю!

Знов  чортяка додому  вертає — аж  раптом  голова засвербіла, та так,  що несила
терпіти! Мац-мац чорт  за голову  — що  за біда —  замість  двох, та чотири роги
виросло! Що це там козак з чортовою жінкою робить?!

Швиденько чорт —  до дупла, до драбини, до хати — а  хати і не пізнає! Біленька,
чепурненька, синьою фарбою підмальована,  свіжою соломою вкрита, новеньким тином
обгороджена. А на  дверях  картинка намальована: козак Мамай чорта довбнею попід
хвіст цідить!

Чорт — до хати, а його жінка на поріг не пускає.

- Ти, сякий-такий сину, чого сюди приперся?! Я триста років з тобою  одружена, а
такого щастя, як з козаком, не мала!  Ось він — за день лад навів, а ти що вдома
робиш? Ану геть з хати!

А козак сидить край столу, варенички наминає та у вуса сміється.

Бачить чорт, що непереливки — козак замість нього хазяйнує.

- А знаєш, Семене, — каже чорт, — мені уже наймита не треба, ішов би ти додому.

- Не піду, — каже козак, — мені й тут добре. Та й не заплатив ти мені за роботу.

- Заплачу,  заплачу! — кричить чорт. — Тільки йди вже звідси, бо ти мені жити не
даєш!

- Гаразд, — каже Семен, — давай торбу червінців та ще й коня з коровою віддавай.

Іде бідолашний  чорт, тягне торбу червінців, на  налигачі веде корову з конем. А
Семен за ним суне, посвистує та приказує:

- Ото гарно погостював у чорта, шкода, що мало!








Притяг чортяка добро до Мехтодової хати, хотів був якусь капость  вчинити,  коли
раптом дзвін як задзвонить!

- Ой лихо! — злякався чорт. — Уже Різдво надійшло, треба тікати!

Побіг чорт у ліс — дзвін за ним,  чорт  у корчі — дзвін  за  ним, чорту болото —
дзвін  за  ним! Коли  озирнувся,  а  то  гемонський  козарлюга  йому  до  хвоста
коров’ячого дзвоника вчепив.

Злазить чорт  обідраний, брудний по драбині  під землю  —  аж удома тільки жінка
його сидить, а чортенят і близько немає!

А Семен поколядував вдома, розговівся, відпочив,  та й знову на Січ подався. Їде
верхи на коні, сміється та й співає:

 Ще такого не було
 У нашому лісі —
 Чортенята всі із дому
 На Січ подалися!
 А хто чув, то передайте
 Усьому народу,
 Що не буде переводу Козацькому роду!





КАЗКА ПРО ВДОВУ ГАННУ-ШУЛЯЧКУ, ЧОРНОГО КОЗАКА І СТРАШНЕ ЗАКЛЯТТЯ

(казка — дума)



На околиці  нашого села, якраз  над річкою жила собі вдова Ганна. Чоловік її був
добрий і славний козак Шуляк, та загинув  у бою з татарами. Зосталася Ганна сама
з маленькою дочкою Явдошкою. Тож люди на селі так і звали Ганну — Шулячкою.

Лишилося  у Ганни невеличке поле біля високої могили, пара воликів та, на згадку
про чоловіка, коралове намисто, яке він привіз їй з далекого походу з Туреччини.
Гарне намисто — дванадцять разків червоних коралів, ціни неміряної.  Ганна  була
молода і вродлива, та ще й роботяща, але хіба багато жінка без чоловіка зробить?
А орати-сіяти треба. Тяжко Ганні орати. Воли не слухаються, плуг важенний, леміш
у землю не лізе, ноги  за ріллю чіпляються. Помучилася  так  Ганна до ночі, та й
уклалася спати з Явдошкою на возі.






Заснула Ганна як  у  воду впала: тільки очі заплющила —  і  вже  спить. А вранці
прокинулася —  що  за  чудасія?  Усе поле виоране, засіяне і заскороджене.  Воли
розпряжені — сіном собі ремигають, ярма понакривані,  та ще й казанок із кулешем
на багатті  кипить — укипає. Подивилася Ганна  кругом, поза  кущі позаглядала  —
нікого не видно. Приїхала вдова додому,  та  все дивується — хто поле  виорав? А
вдома дивиться — за ніч  хтось тин  підправив, ще через ніч хтось  дров нарубав.
Так ніби хазяїн у хаті з’явився. Уже Ганні  і страшно,  і  цікаво:  хто ж  це по
ночах у неї хазяйнує, та знаку не подає?

Пробувала Ганна підслідити  гостя нічного,  але  тільки ніч  наставала, то такий
тяжкий сон на вдову находив, що нічого не чула аж до самого ранку.

Уже й місяць минув, уже і другий — а у Ганни все по ночах хтось порядкує.

Пішла Ганна до ворожки, розповіла про таємничого гостя, а та їй і каже:

— Візьми,  доню, в руку затисни великодню крашанку, що у церкві святила, то й не
візьмуть тебе чари і ти не заснеш. Тоді й побачиш хто до тебе вночі приходить.

Зробила Ганна, як  ворожка веліла: взяла у руку крашанку червону, сіла в садочку
під яблунею, та й чекає.

Село поснуло —  тихо стало, на місяць хмарка  насунула. Коли це дивиться Ганна —
заходить у двір  козак високий,  ставний,  красивий. У  руці  спис  тримає, а на
поводі коня  веде. Козак весь  у  чорному  — шапка на ньому чорна, кирея  чорна,
шаровари чорні, тільки лице біліє та очі горять.

Устромив  козак  списа  у  землю, припнув до нього коня,  а сам  жупана  чорного
шовкового скинув, рукави засукав, та й заходився криничку підправляти у садочку.
Та так гарно та вправно — робота ніби сама робиться, сокира в руках аж виспівує.

Задивилася Ганна  на козака,  аж замилувалася. Такий уже  гарний та роботящий. А
перед ранком  заіржав  кінь,  копитом забив  Козак у сідло скочив,  та  й гей із
двору.

З того часу стала Ганна по ночах козака піджидати, та нищечком підглядати за ним
— сподобався він їй.

А якось вночі козак той  чорний  лагодив ясла у хліві, під ранок скочив на коня,
та й поїхав. А Ганна вранці подоїла —  аж молоко скисло!  «Ох, —  думає Ганна, —
щось тут нечисте, раз молоко від нього кисне».

Побігла Ганна знову до ворожки і розповіла все як є.

— Ой, доню, недобрий  то  знак, — каже ворожка, — це вже якась  нечиста  сила до
тебе внадилася. Зроби от що — придивись, де він до тебе у двір входить. Як вночі
зайде — ти на  тому місці на землі хреста намалюй. Нечистий такий закон мас якою
дорогою зайшов, такою і вийти  мусить. А той  хрест його не пустить — тут його і
впіймаєш. Тоді й узнаєш, хто він Тільки ж гляди не випусти його!

Діждалася Ганна  ночі, та й  жде, коли чорний козак з’явиться. Опівночі заїздить
той  у двір,  коня  припнув і  до  роботи взявся  А Ганна тишком-нишком до воріт
пробралася і на землі хреста намалювала.






Під  ранок  кінь копитом забив, заіржав, козак  у сідло скочив — і до  воріт А у
воротах  кінь дибки став, наче на стіну наштовхнувся. Козак глянув — аж на землі
хрест намальований!  Зблід козак ще дужче, глянув по подвір’ї  — і побачив Ганну
за діжкою.

-  Отак  ти, Ганно,  мені за  добро  моє платиш? —  каже  козак. — Згубити  мене
надумала?!

- Ні, козаче, — каже Ганна. — не хочу я тебе  згубити, а тільки хочу знати,  хто
ти, чому мені допомагаєш і чого ховаєшся? Чи не буде мені біди якої від тебе?

- Ні, Ганно, не буде тобі біди від мене, — каже козак, — а тільки не можу я тобі
розказати про себе. Та, видно,  доведеться, бо як  ти хреста  не  зітреш і  мене
ранок застане, то загину я  без сліда. Давно те діялося… Гнала наша сотня татар,
багато ми їх посікли, та ще більше не встигли. Зупинилися на ніч у цьому лісі, а
мене лишили на чатах. Повкладалися, поснули козаки. А я натомився, та й задрімав
стоячи, на  списа  спершись.  А  серед  ночі наскочили татари-ординці  недобиті,
посікли-порубали сонних запорожців, тільки я  й лишився.  А отаман наш за те, що
через  мене  вся наша сотня полягла, помираючи, закляв мене страшним  закляттям,
щоб я світу  білого  не бачив і  щоб сонце  на мене не світило. Так відтоді лише
вночі, в  темінь я можу по  світу  ходити, а вдень мушу ховатися  у  тій високій
могилі, де мої братчики порубані лежать. Тільки-но на сонці з’явлюся — то згорю,
спопелію в ту ж мить і пропаду  навіки. А тебе, Ганно, я примітив, коли  ти поле
орала біля могили козацької, і полюбив тебе одразу. Через те я і ходжу до тебе і
допомагаю тобі, та й сам за роботою скучив, за життям людським.

Вислухала вдова чорного козака, і так їй жалко його стало, що вона заплакала.

-  Їдь,   козаче,   не   тримаю  я  тебе.   Треба  було  тобі  зразу   мені  все
розказати-відкритися, бо  і ти мені любим став, а тепер бачу  я, що не  бути нам
разом.

Стерла Ганна  хреста,  і козак з конем щезли, бо сонце вже сходило. З  того часу
чорний козак більше до  Ганни  не приходив,  а вона  все  сумувала та  про нього
згадувала.

Уже літо проминуло, настала осінь. Якось задиміло, загорілося село з трьох боків
— орда  татарська  за  ясиром-полоном  примчала.  Не  встигли  козаки  за  шаблі
вхопитися, як  татари купами навалилися —  по четверо-п’ятеро на  одного. Хоч як
билися хлопці наші,а таки не сила справитися — хто порубаний лежить, хто стрілою
пробитий, а хто сирицею скручений. А татари вже по селу женуться, людей арканами
ловлять, хати  підпалюють. Люди ховаються  хто куди  може,  а татари  по двору і
погребах нишпорять — полон шукають.






Уже  ординці  до Ганниної хати добралися.  Ганна вхопила  Явдошку  на руки, та й
побігла ховатися  у плавні на  річці. Перебрела через воду  і  знайшла в очереті
острівець.  Сіла та й сидить  тихенько. Туди ще люди прибилися, ще, всі сидять —
не дишуть.  А на березі  крик чути, татари  то одного, то  іншогосхопили.  і все
ближче і ближче їх алалакання чути.

А  Явдошці холодно стало, і вона заплакала.  Як Ганна  не вмовляла дочку, та все
плаче і плаче — маленька, не розуміє.

Тоді  Ганна  розірвала  своє намисто коралове  дорогоцінне, та й стала  по одній
намистині у воду кидати:

— Дивись, Явдошко, бовть водичка, бовть!

Поки намистиночки падають — Явдошка  дивиться і не  плаче. Ось уже  один разочок
коралів  скінчився,  ось уже  другий, п’ятий. А як  остання  намистинка  у  воду
бовтнула, Явдошка знову  заплакала. Тут  уже  татари почули  і  в очереті  людей
знайшли і похапали.

Пов’язали татари ясир і  погнали Чорним шляхом у Крим. Добралися ординці до лісу
з полоном, та й зупинилися ночувати біля могили. Весело їм, добре: багато полону
захопили,  та й козаків не видно і не чути. Нема кому на  татар  напасти та ясир
відбити. Стемніло зовсім, затихло все. і раптом така втома на всіх напала, такий
сон зморив, що всі поснули. Тільки Ганна не спить.

Бачить Ганна — наче  тінь чорна носиться межи татарвою. То один схопиться зі сну
та  впаде,  то  другий,  а  якийсь  устигне  ятагана  вихопити,  та  не  встигне
замахнутися, а вже на землі лежить, чорною кров’ю підпливає.

Придивилася Ганна  — аж  то  її козарлюга на коні поміж ординців  літає,  весь у
чорному, його й не видно.

Майже всіх татар-нападників поклав козак.  Ще з десяток  лишилося  —  аж тут уже
сонце   сходить.  Треба  козакові  зникати,  бо  згорить.  А  він  тільки  Ганні
всміхнувся, вусом  повів і шаблю  міцніше  стиснув. Зійшло сонце, посхоплювалися
татари, побачили чорного козака і  кинулися всі  на нього.  Хто з арканом, хто з
луком, хто з ятаганом. А козарлюга колесом носиться, лином  звивається, вітряком
крутиться, від стріл шаблею відмахується, аркани на списа ловить, ногами ятагани
вибиває. Закрутив,  завертів татар кругом  себе — один з десятком  справляється!
Побив-положив усіх, а мурзу їхнього на списа підняв.






Ганна очі руками  затулила, глянути боїться, як козак  горітиме. Коли чує,  люди
радіють. Дивиться — стоїть перед нею  її любий.  Жупан порубаний,  шапка стрілою
пробита,  весь  у ранах, і сміється! А сонечко на нього  світить,  і нічого йому
поганого немає!

Обійняв козарлюга Ганну та й каже:

— Простився мені гріх мій! Пропало страшне закляття — тепер будемо ми разом!

Бо хто крові своєї за людей не шкодує, хто  за  правду  грудьми встає, хто землю
свою  боронить, та ще  й любить вірненько, того шабля не тне, чари  не  беруть і
кулі від того відскакують!

 Ой ти станеш з шабелькою,
 А я з кулаками,
 Ой щоб слава не пропала
 Межи козаками!





КАЗКА ПРО СТЕПАНА СОРОКУ, ЙОГО ЖІНКУ І ВІДЬОМСЬКЕ КОДЛО



Найвродливішим парубком у нашому селі був Степан Сорока. Стрункий, чорнявий, чуб
кучерявий, на  дівчат  і  молодиць вусом тонким моргає, спокою-сну їх позбавляє.
Сорочка на ньому завжди чистенька, білого полотна, а вишивка аж очі вбирає — все
дубові листочки та  барвінок.  Любив Степан чепуритися, як ото справжня  сорока.
Хоча Сороками їх прозвали через Степанового діда — той взимку крав дерево у лісі
за річкою, дровеняка  упала йому  на ногу  та  прибила  боляче.  Так  дід  (його
Мехтодом звали) прискакав  додому  через  лід  на одній  нозі. Відтоді і пішло у
селі: Сороки та Сороки.  Степан на прізвисько не ображався  — все  ж краще,  ніж
Грицько Кобиляча Смерть, чи Хома Ногайське Ярмо. А в нашій Бузівській сотні і не
такі імена  є. Ось  як пан  полковий  писар  викликає козаків до  служби, то хто
чужий, як прізвиська почує, то зі сміху качається. А наші нічого — звикли. А все
через те, що люди у нашому селі всі веселі і  жартівники славні на всю сотню, ба
навіть і на весь Київський полк.  От і  Степан  був  не гірший за  інших — любив
посміятися, пожартувати, не без того щоб і в чарочку заглянути.






А  славний Степан був тим. що Бог  дав йому великий талант.  Був Степан музикою.
Ніхто його  не вчив ніколи,  але десь воно у  нього взялося. Сам  собі і сопілку
вистругав, і скрипку зробив, і бубна натягнув,  і кобзу з  лірою змайстрував. Де
яку пісню почує — зараз же підбере, наче зроду-віку її грав. Дівчата за Степаном
так і бігали чередою — і на вулиці, і  на вечорницях:  де купка дівчаток сидить,
значить там і Степанова сива шапка стирчить, а  сам Степан  метелицю чи  полечку
виграє, та ще й приспівує та присвистує — і не хочеш, а затанцюєш!

Погуляв так Степан, попарубкував, та пора вже женитися, сім’ю заводити. Висватав
Степан собі дівчину аж у Вороному, та  й привіз до нас у Сабадаш. А  вже гарна ж
яка!  Висока,  повненька, міцна, до  роботи справна. Степан  проти неї маленьким
здається. Зажив Степан з жінкою, уже і дітки у них є. А тільки жінка із Степаном
часто  лаялася.  Степан усе по  весіллях  та по святах  ходить. Жодна гульня без
Степана не обходиться — як же без музики обійтися?

Жінка свариться:

— Що  ти  за  хазяїн? Там  стеля  протікає, там  двері  порозсихалися,  там  тин
повалився,  а він  усе собі співає! Коли  ж ти ото  наспіваєшся, коли награєшся?
Ніколи тебе вдома немає — все гульки та веселощі!

А Степанові й байдуже: як сяде на печі, як заграє на сопілці, то йому всі кози в
золоті! Весело йому, аж  тішиться!  А  як  жінка надто вже  лається, то, бувало,
Степан і наб’є її.

Ходить Степан по весіллях та все думає: «От не пощастило мені з моєю Одаркою. Не
розуміє  вона мене, сварить. Невже я для того  козаком народився, щоб за бабську
спідницю  все життя триматися? Он скільки кругом молодичок  гарних — вони б мене
не лаяли».

Ходить Степан  по весіллях,  та все на молодиць  підморгує, та ще краще виграє й
виспівує.

Ой учора в куми

І сьогодні в куми,

Ой колись я куму

Та й до себе зазову!

А  молодиці  й  собі  на  Степана  подивляються,  та  одна  з-перед  другої йому
підливають, та вареничків та м’ясця у миску підкладають, та ближче підсідають.

А якось на Покрову запросили Степана грати на весіллі на далеке  село десь аж за
Охматовом під Чорним лісом.

Добре   Степан  людей   потішив,   копійчину  чималу  заробив,   медом  хмільним
причастився, наспівався, натанцювався, та так натомився, що  за столом у шинку і
заснув.

Прокинувся Степан  — не второпає, де він. Наче у шинку, але що тут робить, то  і
не згадає.

Аж раптом дивиться —  навпроти молодичка сидить та з  нього  очей не зводить. Як
угледів п Степан, так  забув і  те, що  знав.  бо такої краси  й  уявити не міг!
Брівки як шнурочки, очі чорні-чорні, губи як коралі червоні, намисто з дукачами.

- А що, Степаночку, подобаюсь? — питає жіночка.

- Дуже, — каже Степан, а сам аж слину пустив.

-  А підеш, Степаночку, до  мене  гостей  моїх розважати, пісень співати, танців
веселих пограти? Я тебе і  пригощу  добре, та й заплачу таляра  золотого,  або і
два, як сподобається.

- Не треба,  серденько,  мені твоїх  грошей. Для  тебе і так грати радий! — каже
Степан.






Взяла його молодичка за руку, та й повела  до себе  через  ліс.  іде  Степан  та
чудується. що ліс такий гарний —  все  навкруги  буяє,  пташки  співають,  квіти
вздовж стежки розквітають: і маки,  і волошки, і петрові батоги, і мальви, та ще
й в’юнком усе переплетено.

Приходять  до  хати,  а  хата як  лялечка!  Вся біленька,  чепурненька,  квітами
помальована. А  всередині немов  палати панські — так  очі й розбігаються. Лавки
різьблені, рушники на стінах золотом гаптовані, всюди килими гарненні розвішані,
підлога зіллям  татарським притрушена. На столі посуд дорогий — золоті та срібні
тарілки  стоять, келихи  кришталеві  вином  червоним  міняться.  А  страв усяких
стільки,  що  й не порахуєш!  І карасі у сметані,  і варенички в маслі,  і  кури
смажені, і шинка, і ковбаси, і пироги, і медяники, і навіть не знати що ще є!

А за  столом  гості сидять  — все панночки та молодички, одна  краща  за іншу, і
вбрані як цариці. А все одно хазяйка найкраща!

Запросили Степана до столу, нагодували, напоїли, та й просять пісень заграти.

А  Степан уже і радий.  Так  грає,  так  співає,  так  витанцьовує!  і гості всі
танцюють і веселяться, а найдужче хазяйка. Та все старається поближче до Степана
присунутись.  «От, — думає Степан, —  жінка  гарна  і співуча, і видно, що  мене
любить!»

- Степаночку, лишайся зі мною. Житимеш та мені дякуватимеш, — каже хазяйка.

А  Степан  аж  тішиться, уже  і  рота розкрив, щоб  сказати:  «Лишаюсь  у  тебе,
кралечко, а додому не піду!» Коли це дивиться — на  припічку котик сидить і наче
вмивається. Придивився Степан  — аж котик не вмивається, а плаче і лапкою сльози
втирає.

Страшно стало Степану: де це бачено, щоб коти плакали?! Стулив Степан рота, далі
на  скрипочці  грає, а сам пильніше кругом  оглядається. Відчуває,  щось не так.
Крутив, крутив головою — все як було, так і є. Коли це одне око заплющив, глянув
— і обімлів…

Бачить Степан  одним оком,  що  хата-лялечка не  хата зовсім, а старий  зотлілий
млин!  Замість  лавок пеньки  трухляві,  замість  свічок і  канделябрів гнилички
синіють,  на  підлозі  багно і  кізяки  валяються, замість  стола човен  дірявий
лежить! А на човні замість тарілок золотих ночви та  корита обкаляні,  а замість
їжі вишуканої  така гидота,  що страшно  сказати: лапи жаб’ячі  стирчать, п’явки
всякі,  м’ясо  смердюче та поганки, з вовчими ягодами перемішані. А молодички та
панночки стали такі страшні, що не приведи Боже! Замість зубів ікла стирчать, та
й то не  в кожної, носяри сопливі до землі звисають, волосся  зелене розпатлане,
очиці  поросячі  лихим  вогнем  горять,  на  пальцях  залізні пазури клацають! А
найстрашніша  хазяйка-відьма — ще й цілуватися лізе! Відьми скачуть, веселяться,
кочергами і мітлами вимахують, кажанів розганяють. Та ще й співають-підвивають:

 Ой ходила по саду,
 Вибирала вишні.
 Коли б мені чоловік
 До моєї мислі!
 Щоб люлечки не курив,
 Табаки не нюхав,
 Чужих жінок не любив,
 Одну мене слухав!

«Іч,  кляті, чого захотіли», — думає  Степан  та граючи тихцем-тихцем  до дверей
суне.






А відьма-хазяйка хвалиться подругам: — Оце Степан залишиться у мене,  то буде ще
один котик на хазяйстві — пісень муркотітиме!

Тут  уже  Степан чекати не  став. Як  вискочить з  млина, як  зачинить двері, як
підіпре колодою, та ноги в руки — і гайда тікати!

А навкруги  уже не квіти і  пташечки —  болото  гниле  і жаби кумкають!  Біг-біг
Степан —  що за чортівня? Знову до млина вибіг. Побіг іншою дорогою — знов назад
приблудив. А відьми двері вибивають, колода тріщить — от-от впаде.

А Степан — недарма ж козак — сів, стяг чоботи, устілки поперевертав, та  й знову
ходу  звідти. Тепер уже його водити перестало, але чує — двері впали і відьми за
ним женуться.

Біжить  Степан,  місяця  немає, дороги не  видно, серце від страху  вискакує.  А
відьмаки не відстають, тільки виють  по-вовчому ззаду. Степана  ноги самі додому
несуть —  і  вже й не видно, де він там біжить:  чи по  землі, чи по небу, чи по
туманові. Пригнався Степан додому за  годину як добрий  кінь, вскочив у  хату та
сховався під лаву і  відсапується — тільки п’яти  стирчать. А Одарка вже над ним
стоїть — руки в боки та свариться:

-  І  де  ж тебе, чоловіче,  носило  цілий  тиждень?!  І  коли ці  гулянки  твої
скінчаться?! Як ти мене уже до живих печінок дістав із твоїми молодицями!

Степан кричить:

- Жінко, порятуй мене від цих відьом, ніколи тебе не покину!

А відьми вже в двері і вікна лізуть, зуби шкірять та пазюрі виставляють.

Одарка як скочить:

— То це ви у мене в хаті та мого чоловіка лякаєте? Ах ви іродові душі!

Як ухопить Одарка рогача,  як зачне тими відьмами кидати  — тільки патли  і зуби
літають. Де там ті відьмаки подівалися — ніхто досі не знає.

А Степан відтоді жінку  саму вдома не кидав.  По  весіллях разом ходили і пісень
разом співали і бити жінку Степан боявся. Он якого рогача вона вдома має!

А я вам скажу, не народилася ще така відьма, яка з нашою жінкою впоратись може!

Тим-то й відьми в  Україні перевелися, хіба що одна в Конотопі лишилася, та й  у
тої вітер в голові…





КАЗКА ПРО ЦИГАНА РОМАНА, МАРУ-ПОТОРОЧУ І МОСКАЛЬСЬКЕ ЦАРСТВО



А скажу я вам, що найбільше гамору й крику буває тоді, як  до Сабадаша приїздить
циганський табір. Ото вже розвага, ото вже біда, ото вже морока!








Приїдуть своїми  кибитками,  стануть за  селом  на  вигоні,  шатра  свої  діряві
понапинають, багаття  порозпалюють,  та й стоять тиждень чи два, аж поки так  до
печінок  дістануть, що  насилу  їх  виженуть. Та вони дуже цим  не переймаються:
сьогодні  тут,  а завтра шукай вітра  в полі!  і  разом  із вітром  шукай  табун
сільських коней, бо прихоплять цигани із собою  найкращих, хоч як  стережи. Це ж
про них у нас у селі співають:

 А цигани-молдавани
 Ні шити, ні прясти —
 Тільки ходять попід тин,
 Щоб чого украсти!

А як циганки розійдуться селом, замиготять своїми рясними  спідницями, то вже не
одної зозулястої курочки  не дорахується  хазяйка, або  і  сувій  полотна  щезне
просто з-перед очей. Буває, хазяїн  спіймає  з  куркою,  то  віддають,  та ще  й
приказують:

— Так то ваша?! А ми ж думали, що дика — з лісу приблудила.

І ніколи не буває так весело у селі, як з циганами. Тут вам і пісні, і  гадання,
і розваги всякі у таборі. А що вже кращих ковалів, як цигани, то годі й шукати!

Найвеселіший і найгарніший був у тому таборі циган Роман. Смаглявий,  білозубий,
кучерявий.  Сорочка  на  ньому  червона,   шовкова,  а  у  вусі  сережка  золота
теліпається.  Співає Роман  так,  що  слухаєш його, слухаєш,  аж не  зчуєшся, як
циганчата  з  кишені калиточку витягли. Добрим ковалем був Роман —  такі підкови
кував,  як золото,  а що коней  любив — як братів рідних!  Де якого коня доброго
побачить, то і поговорить з ним, гриву  розчеше, по спині погладить. Хоч би який
був норовливий кінь, а до Романа підходив і слухав його.

А ще  любив Роман теревені правити: поставить свою кибитку найближче до села, та
й виглядає дядьків сільських, закликає до себе. Сидять, люльки шмалять,  язиками
чешуть. От лишень біда — був Роман  запальний дуже.  Тільки слово поперек почує,
запасіює, закричить:

- Ану геть з моєї хати аж за дишель!

А за хвилинку заспокоїться, та й знов у гості кличе. Недарма кажуть: «Крутить як
циган сонцем».

Говорили вони про все на світі, а найбільше  про щастя та долю циганську.  Роман
жалівся:

- І що то за біда така у нас на роду? Все по степах нас носить, дощі нас мочать,
сонце пече, мороз морозить, та й голод дошкуляє!

Добре вам: у вас і хата є,  і  хліб на столі, і тепло вам  і добре. А  у мене… —
тільки рукою змахне  —  От якби став  я паном, то зажив би на всю губу!  І різні
напої-наїдки мав би щодня, навіть вночі їсти вставав би і одежу всю золоту носив
би! А що слуг би мав то  як коней  у табуні!  А, до речі,  чий ото кінь пасеться
такий гарний гнідий?






От якось село вже поснуло, цигани теж повкладалися, лише Роману не спалося Сидів
собі  біля  багаття, люльку шмалив та у казаночку кашу  варив.  Ніч темна-темна,
місяця не  видно, тільки вогонь блимає  та  люлька жаром  шкварчить. Коли це чує
Роман  — щось від  лісу шарудить наче іде хтось, та  все ближче і ближче Навколо
така  тиша запала  аж  у вухах  дзвенить. Страшно  Роману  стало. Хотів  на ноги
схопитися, та  не може  з місця зрушити  Хотів закричати  — голос пропав. Аж тут
виходить  на  світло  таке  страшидло,  що  й  розказати  не можна.  Худе чорне,
волохате, з довгими пазуристими  руками, а з широкого  рота ікла  стирчать.  Очі
великі, круглі, як у сови, і світяться. А кругом страховидла туман, як павутина,
плаває Стало  воно, та й на Романа вилупилось. А тому хоч і страшно, та виду  не
подає взяв ложку, насипав каші у миску, та й страховиську простягнув. Подивилось
воно,  подивилось, а далі  кашу взяло, та  й  з’їло. Роман ще насипав. Воно знов
злупило, далі ще… Так увесь казанок і втеребило. А далі туманом утерлось і каже:

- Ну, хлопче, оце ти від смерті врятувався. Бо я так їсти хотіла, що думала тебе
зжерти, а  тут  і каша пішла. Тепер  же знай що я — Мара-Потороча, і від мене ще
ніхто  ніколи не рятувався, хіба що  у тебе вийде.  Розважай мене до ранку. Якщо
мені сподобається — виконаю твоє бажання, а ні — живий не будеш!

Роману страшно, та що  поробиш? Давай  він співати,  та так жалібненько, та  так
тоненько, що Мара-Потороча тільки кривиться від жалю. А далі давай про свою долю
нещасну розказувати та приказувати.  Мара-Потороча уже і вголос хлипає та сльози
втирає.

- Ой бідні ж ми з тобою, сирітки нещасливі, голубочки сизокрилі!..

Уже й світати почало  а  циган з  Марою обійнявшись сидять  та  сльози гіркі  за
доленькою своєю ллють.

Почало небо світлішати, стала  Мара-Потороча потрошку  пропадати  —  уже  тільки
туман лишився. От з туману і чується:

- Добре ти мене, цигане, розважив, жалко мені тебе стало. Виконаю я твоє бажання
— кажи чого хочеш!

Роман тут же плакати забув, сльози витер і каже:

- Хочу бути паном над панами! Зроби мене царем москальським!

- Добре! Будеш царем аж поки пізнають, що ти циган. Але ж не жалій потім!

- А за чим там жаліти?! Роби царем!

Тільки-но  сказав  це  Роман,  як  навкруги  все  перевернулось,  перекрутилось,
зашуміло! Романа туманом огорнуло, догори  ногами перекинуло — понесло просто до
Петербурга! Не встиг Роман перелякатися, не встиг закричати, а його раз! — через
вікно і до царського покою закинуло.






А  там  уже слуг та  лакеїв  набігло  без  ліку.  і  всі кругом цигана  бігають,
одягають-роздягають, з ложечки годують,  вошей з голови  вибирають.  Надягли  на
нього  корону  та  на трон посадили.  Перед  ним  усякі  придворні  та  генерали
кланяються, у ручку  цілують.  А хто поближче, той і ззаду  понижче  поцьомає. А
туман кругом цигана як стіна стоїть — усім в очі лізе.

Ох і зажив циган царем! Ох і запанував! Що  не скаже, яку дурницю не бовкне, усі
його вихваляють наввипередки:

- Ах какой царь батюшка мудрий, какой вумний!

Що  не накаже, то всі  удесятеро зроблять — як побити  одного винного, то десять
невинних з синцями ходять та царю-батюшці дякують.

Що не велить  грошей принести, хай хоч і сто карбованців, то тут-таки притягнуть
і на тарілочку покладуть,  а  по дорозі  тисячу і собі до кишені вкинуть. А їсти
носять страви усе не  прості,  а  панські. І вдень  і вночі  цигана  годують  та
марципанами  заморськими підгодовують. Став циган паради  та  бали влаштовувати.
Солдати перед ним шпацірують та  «Гуря!» кричать, а пани з панянками як зайці на
балях стрибають.

Як циган чхне, то і всі за ним чхають, як спіткнеться — усі за ним спотикаються.
Усі перед ним спини  гнуть, мало ноги  не цілують. Добре  цигану жилось  у царях
москальських: хоче —  Туреччину  воює, хоче —  Польщу,  хоче —  Персію, а хоче —
Кавказ. Солдатів багато —  все не закінчуються.  А всі тільки «Гуря!» кричать та
дивляться, куди далі йти воювати.

Бенкетує циган, гуляє, а люди бідні ходять, голодні обідрані, лахами  трусять, а
придворним і байдуже — все палаци будують. Так уже  їх наліпили, що до тої річки
Неви  людям  і  не доступитися — аж до  Обухова  добудували. Дужче  всіх таємний
радник старається,  краде, багатіє  та все цигану на підпис укази носить.  А той
хрестика поставить,  та й по  тому —  все  одно читати не вміє. Так тими указами
пів-царства Москальського придворним та генералам пороздавав — не жалко, бо ж на
дурничку дісталося.

Поцарював циган, поцарював, а  далі  сумувати почав. Нема йому з ким поговорити,
теревені поправити. Нема де каші  з казанка поїсти, димом  приправленої, нема  з
ким  пісні  циганської заспівати, —  кругом  тільки  лакеї  кланяються  та  його
вихваляють. Хоч знов Мару-Поторочу клич, та де її найдеш, хоч і цар.

Набридло циганові  каміння коштовне та палаци  муровані,  набридло лакейство  та
мова  чужа,  набридли   страви  заморські   та  вбрання   золоте.  Від  цілунків
генеральських  вже  й  задниця попухла. Нудить  світом  бідний циган:  все  йому
сорочка  його  червона ввижається,  та  степ, та  дядьки  сабадаські  зі  своїми
розмовами, та багаття у таборі циганському,  та зорі у небі нічному над Гірським
Тікичем.

Уже б і радий циган драпонути  із царства того, та зась! Що  він не робив, що не
казав, як не доводив, що він не цар, а циган, — придворні усе радіють:

- Каково наш царь-батюшка шутіт!

А туман кругом Романа усе густіший стає. Куди Роман не йде, навкруги лакеї, пани
та  солдати, ніяк  і не  втечеш  —  не  пускають.  Пробував Роман  тікати вдень,
пробував уночі, та далі Твері  не забігав — скрізь  на  лакеїв та панів попадав.
Тут  же його впіймають, кланяються, у ручку та  ще кудись цьомають,  та назад до
палацу попід руки ведуть.

Та  ось одного  разу  іде  Роман  із  купою  придворних  по  столиці,  зернятами
заморськими  плює. А придворні все  те в хусточки складають, та ближче до  серця
пхають, а як же — з рота самого царя-батюшки! Та  ще й  вихваляються  один перед
одним, у кого більш заслиняне. А ще як на когось кісточкою поцілить, то тому всі
заздрять — ото вже онукам розказувати буде!






Аж дивиться  Роман  —  наші  чумаки  сабадаські  до Петербурга добилися.  Ячмінь
привезли  і  коней  на  продаж  пригнали.  Як  побачив  Роман  гнідого коня,  як
затрусився!  Кинувся до нього, за шию обійняв, пальці у гриву запустив, по спині
погладив. Заіржав  кінь, голову  Роману на  плече  поклав.  Не  втримався Роман,
заспівав  пісню циганську, яку  в Сабадаші співав.  Придивилися  дядьки наші  до
царя:

- То ти, Романе?

- Та я ж, я! — закричав циган.

Тут де не взявся вітер, туман розвіявся, і всі побачили, що то ніякий  не цар, а
циган Роман. А той зрадів, корону царську з голови зняв і у придворних пожбурив.
Підняло його, закрутило, догори ногами перекинуло  і назад  на Вкраїну понесло —
до табору циганського.

А придворні, лакеї, пани та солдати тільки «А-а-а!» і встигли закричати. Відтоді
москалі так усе через «А» говорять.

Сів циган під свою кибитку, багаттячко розпалив, люльку в зуби взяв, поглянув на
степ, на ліс, на небо, на коней  і засміявся. Бо найбільше щастя для людини — то
воля!

І чого  ото на царство пхатися, ніби там  медом  помазано?  А  так  люди  добром
згадають: «Ото лепські підкови циган кував! А цар з нього так був — ледащо!»





КАЗКА ПРО ДІВЧИНУ ВАРОЧКУ, КОЗАКА ІЗ ЗАПРОДАНОЮ ДУШЕЮ ТА СРІБНИЙ ГРОШИК



У селі  Угловаті, на кутку  Дячуківці  над ставочком жив  чоловік Яків Білоус. І
була  у нього доця Варочка. От якось зимою  Яків захворів, та й помер.  Лишилася
Варочка сама.






Поки ще у Варочки пшоно було,  то вона кулешик варила,  а  далі і те скінчилося.
Пожаліли її сусіди —  розказали попові, що сирота бідує. Прийшов піп до Варочки,
подивився  — хата пуста,  порозлазилась, із  хазяйства  —  самі  миші  по кутках
бігають, із  одежі — лише те, що  на  ній. Ні корови немає у Варочки, ні  землі,
тільки три явори ростуть на березі.

От піп і каже Варочці:

— Треба  тобі, дитино, шукати якоїсь служби,  бо тут  ти пропадеш. Добра  у тебе
ніякого  не  лишилося. То я куплю у  тебе ті три  дерева. Буде у  тебе хоч якась
копійка, а там Бог допоможе.

Піп  дав Варочці за  три явори срібного  грошика.  Зав’язала  Варочка  срібло  у
вузлик,  та й пішла служби  шукати. Де  не питає роботи, всюди відмовляють. Кому
така мала потрібна? Пішла бідна Варочка від села до села: і в Пеньожкові була, і
у Вербоватій, і в Кочубіївці, та ніде пристати не може. Аж над шляхом коло самої
Гумані корчмар взяв Варочку на службу за харчі та одежу.  Які там харчі у наймах
— не вам мені оповідати. А все ж хоч сухар та кулеш, а з голоду не помреш.

Тільки й радості  у Варочки — помріяти уночі, що колись знайдеться добра людина,
яка пожаліє, зрозуміє, душею прихилиться, а може, і пара буде…

Аж якось одного дня чує Варочка надворі шум. Виглядає у віконце, а там чудасія —
по дорозі козак не  йде, а танцює, гопака садить. Та так вправно, та  так ловко,
та так весело —  аж самому з ним стрибати  хочеться. За  козаком  музики йдуть —
бубон вистукує, скрипка  виспівує, сопілка заливається. А  козак ще й присвистує
та притьохкує, що і соловей так не зможе. Шаровари червоні по  землі волочаться,
шабля бряжчить,  підбори срібними  підківками  дзенькають, курява  за ним  аж до
неба! Чи пан, чи старшина зустрінеться — ні перед ким  шапки не ламає, на дівчат
і молодиць вусом чорним моргає.

Люди позбігалися, на цю веремію дивляться. А козарлюга гукає:

— Гей, люди добрі! Гайда до корчми, я сьогодні гуляю! Їжте пийте, веселіться,  Я
всіх пригощаю!

Люди і раді на дурничку погуляти — повна корчма набилася.






А козак уже по столу  хазяїну червінці суне та велить усім найдорожчого меду  та
вина подати. Гримнув на  музик, щоб  дужче  грали,  та давай  далі  гуляти: всіх
поїть, до всіх присікується, над усіма верховодить.

А в кутку за столом пан-шляхтич з друзями сидить і аж міниться зі злості:  як то
простий козак та дужче гуляє за шляхту?!

Давай тоді пани і собі золото на стола  кидати та горлянки дерти. Та  де там! Що
пан червінець кине — то козарлюга десять, що пан свисне — то козак голосніше, та
ще й передражнить. Що  пан меду  хильне чарку,  то козак  з барила голькне, ще й
жупана, золотом гаптованого, обіллє!

Пан лютий сидить, аж посинів! А тут якраз  Варочка  мед несла,  та  й  у тісняві
зачепила того  пана. Як схопиться шляхтич, як закричить на бідну дівчину1  Вже й
руку заніс, щоб ударити, аж раптом козарлюга помітив, підскочив і пана за лікоть
ухопив:

- Не руш!

Тут уже пан зовсім знавіснів

- Ах ти ж, пся крев, на кого руку здійняв?!

Вихопив пан шаблю, та ще й  інших панів  гукнув на поміч, і на козака кинувся. А
той тільки засміявся,  та як закрутить своєю  домахою, як звинеться в’юном поміж
шляхтою — тому шаблю вибив, тому зуби,  тому  ґудзика  зрізав, тому перо з шапки
відчикрижив. Зігнав панів докупи, та й виштовхав — кого у двері, а кого у вікно.

Сміється козарлюга та далі гуляє. Уже й музики потомилися так  він нових гукнув.
Веселився до ночі коли це двері відчинились — і до корчми троє чортів влазять! У
одного пика козляча, а ріг обламаний, другий  — із  свинячим рилом, миршавий  та
обідраний,  на німця у  камізельці  схожий, та ще й присмалений з одного боку  а
третій  —  ну  чисто  капрал  москальський костуром підпирається — на одну  ногу
накульгує. Люди полякалися, корчмар під стіл сховався.

Тихо у корчмі стало, а чортяки огледілись — та до козака:

- Ага! Піймався нарешті! Довго ти гуляв та веселився. У всьому ми тобі  годили у
всьому допомагали — ні  куля,  ні  шабля  тебе  не  брали, золото  в  кишенях не
закінчувалось,  дівчата за тобою  юрбами бігали. Ти ще й з  нас познущався: мені
рога зламав, мені боки присмалив, а мене послав де сам  чорт ногу зломить. Тепер
пора борг віддавати!

Прощайся з душею! Підступають чортяки до козака і контрактом вимахують. А той не
дуже і злякався:

- Ану  стійте, вражі діти! У контракті  записано, що мусите  ще виконати три мої
бажання, — аж тоді душа ваша!

«Ну, —  думає козак. — я  вже вам таке загадаю  — ніколи  не зробите, а  я  душу
врятую».

- Хочу,  щоб зараз серед корчми стала золота діжка із  святою водою, і щоб хтось
із вас у ній скупався!

Скривився  однорогий, шерсть  настовбурчив, хвостом  заметляв, а робити нічого —
зараз  серед корчми діжка золота стала, а  в ній вода свята хлюпочеться, та ще й
піп із  хрестом  срібним поруч  стоїть. Вскочив чортяка  у  бочку — зашкварчало,
задиміло,  сіркою  засмерділо! А піп ще  й  зверху хрестом  чорта  притовкмачив.
Скупався чорт, вискочив, ледве дише, та бігом до хліва, щоб у  багні  та кізяках
трошки полікуватися. Бачить козак — виконали одне бажання.

- Хочу, щоб із мишей музики добрі стали, щоб ця баба та молодою була, та ще й на
горі рак свиснув!

Зараз же  москальський чорт сюди-туди шарпнувся,  костуром  помахав, з  кутка  в
куток покульгав — враз стіна у корчмі впала, за нею  на вулиці поміст став, а за
помостом гора насипалась. Миші шасть на поміст, та й ну вигравати; хто на дудці,
хто на кобзі, хто на  цимбалах. А на гору рак виліз, та клешню в рота,  та давай
підсвистувати! А  з баби старезної дівка молода зробилася у віночку, стрічках, у
коралях з дукачами. Танцює, ще й співає:

 Щоб я мала танцювати
 Гопа-цупа цілий день.
 Як була я молодою,
 Любив мене не оден!

Козак  ні  в сих ні в тих  стоїть  — уже  і друге  бажання виконали. Що  б  таке
придумати, щоб врятуватися?

— А  ну, стійте, тупорилі! Придумав!  За  третім  бажанням  хочу свою душу у вас
відкупити!

Як засміються-зарегочуть чортяки:

- Ох і дурень же ти, козаче! От тепер уже прощайся з душею!

Зараз же притаскали чортяки ваги на ланцюгах і серед  корчми поставили.  На одну
шальку  козака  гепнули,  а на  другу  велять  викуп сипати.  «А  який же  викуп
потрібен?», — козак питається.

Регочуть  чортяки: «А  ми все приймаємо — чи таляри, чи  червінці,  чи рублі, чи
гривні — все  одно в цілому світі стільки  золота не  знайдеться, щоб душу  твою
переважило!»

Козак до людей:

-  Люди добрі! Викупіть мене, я  ж вас поїв-годував. Дайте хто скільки може, то,
може, й назбираємо!

А люди стоять,  очі  ховають: жалко  грошей. Це ж якби родичу чи у борг дати, та
під проценти… Ніхто не дає.

Похилив  козак голову — доведеться  пропадати.  Чортяки вже слинку  пустили, уже
пазуряки до козака тягнуть, уже земля під ним затряслася…

Аж тут вибігає Варочка і вузлика простягає:

— Ось викуп — все, що у мене є.

Розв’язала Варочка вузлика, а грошик срібний, дарма що старий, — блищить, аж очі
засліплює.

Дзенькнув грошик на шальку — ланцюги зарипіли, вгрузла шалька в землю, аж діряку
в підлозі провалила. А козака до стелі підкинуло і об сволок  вдарило — якраз де
хрест вирізьблений, підкова прибита  і  напис в’ється: «Року Божого 1573-го хату
цю Іван Улас, козак куреня Старобабанського Січі Запорозької поставив. На многая
і благая літа роду козацькому».

Кинулися  чортяки шальку з  козаком  донизу  притягати:  штурхаються, в ланцюгах
плутаються,  пазюрі обламують, зубами  гризуть, пнуться, дмуться —  аж  пукають.
Захитались  ваги, зарипіли, в діру  у  підлозі  провалилися,  і чортів  за собою
потягли — тільки дух пішов, як ото онучі старі смердять…

А козак на сволоці теліпається — оселедцем за цвяшок на підкові зачепився.

Не  допетрали дурні чортяки,  що найменший  грошик, якщо він дається від  щирого
серця і з любов’ю, переважить усе золото, яке є на світі.

Забрав козак Варочку від корчмаря, попросив у кошового благословення і одружився
з нею. А від них і рід мій козацький пішов.

Ото  ж недарма  козаки оселедця на  голові  мають — за  те що грудьми землю свою
боронять, за гроші не продаються та любові не зраджують, ангели їх за чуприну на
небо і витягають.






 П’ять нас, братці, п’ять.
 Будем пить — гулять.
 Кругом мене товариші
 Все вірнії сидять.
 Лий, шинкарко, лий,
 Повір на мене.
 Єсть у мене рідна жінка,
 Викупить мене.





КАЗКА ПРО ГАНДРЕЯ І ЯНИЧАРСЬКИЙ СКАРБ



Жив у нашому селі Сабадаші чоловік на ім’я Охота. І був у  нього  синочок, якого
звали  Гандрей. Хлопчина  ріс  розумний  і  меткий —  все,  бувало, сидить  коло
бандуриста чи лірника на майдані і  слухає, що той оповідає про Байду, чи бідних
невольників, або  про Марусю Богуславку. А  опісля  на вигоні збере кругом  себе
дітей, та й переказує їм усе те, а ще й додасть від себе, щоб цікавіше було. Або
назбирає  всякого залізяччя під кузнею, паличок настругає  ножем і все собі щось
майструє. Та  добре  було б, аби  щось  путнє  майстрував: чи то  граблі,  чи то
терницю до  конопель,  чи хай  навіть  ложку — так  ні!  Все  ото робить  птахів
якихось, вітрячки або коліщатка.  Докупи складе, а зверху вітрильце  маленьке із
ганчірочки вчепить. Каже:

— Хочу такого возика зробити,  щоб сам  їздив. Поїду  на  ньому за  край  землі,
подивлюсь, які там чудеса бувають.






Ну що з нього візьмеш — мале, дурне. Де це хто бачив, щоб віз сам, без коней або
волів, їхав?  Нема, щоб, як людські діти,  якогось доброго діла вчитись. Людські
діти все до пуття роблять,  та ще й себе глядять  — у гурті не зівають. Де що до
рук запопало, то вже не видереш! А цей  — ну чисто легейда. Що хто не попросить,
те  й віддасть. Або ще й  хлібчиком поділиться з  песиком якимось. і в кого воно
вдалося таке?  За  це його сільські  діти не любили, ніхто з ним не товаришував,
хіба що  сусідська Гапочка.  Ото  посідають  на  колоді ввечері,  комарів гілкою
відганяють, на зірки дивляться та все собі сміються.  і що там вони в тих зірках
знайшли? Краще б ото дивився,  як Лейба у шинку хазяйнує, та й комерції вчився —
все б до якогось діла пристав.

Так  от, зайшов до  нас у село на Великдень сліпий лірник, та й сів співати  під
церквою, а далі почав казки розповідати про  Бову- королевича, про Лугая, та про
Котигорошка. А Гандрей усе слухає  та запам’ятовує.  Насамкінець лірник розповів
казку про скарби, що запорожці у плавнях  ховають або в  лісах закопують, і  які
там коштовності лежать.

 «— А козаки тоді лясські льохи розбивали,
 Серебро-злато на три часті паювали.
 Первую часть брали-на церкви накладали,
 На святого Межигірського Спаса.
 А другую часть поміж собою паювали —
 Пили-гуляли, гопака затинали.
 А третюю часть брали, очеретами сідали
 І гарно ті скарби ховали!»

Гандрей слухав-слухав, та давай діда просити ще повторити, а далі ще, та все про
скарби  випитує, та про каміння дорогоцінне,  та про дукати  і таляри золоті, та
про шаблі і ятагани, золотом куті, та про намисто із перлів та діамантів.

 «-І на тому місці дерево примітне саджали,
 Або каменем великим прикладали
 І закляття всякі таємні промовляли.
 А там коштовностей всяких —
 І золота,і срібла,і талярів срібних і червінців
 Неміряно-нещитано…»

Відтоді Гандрей змінився — все йому  з голови ті скарби не йдуть, все ввижаються
гори коштовностей та золота.  і почав  Гандрей скарб  шукати. День і ніч  все по
лісах бродить та ями копає. Де якесь таємниче місце знайде — то вже й перериє. і
все йому ввижається, що от-от він скарб знайде. Так уже рік минув, потім другий,
потім ще…






Дядьки в селі, як кому треба криницю чи погріб викопати-то Гандрея кличуть:

— А знаєш, Гандрею, там он у мене під вишнею дід мій банячок із грошима закопав,
та глибоченько…

То Гандрей  прийде та  лопатою довбе  ту  яму, а  дядько ходить  та заглядає, чи
досить йому вже. А як дориється до води, тут хазяїн і каже:

-  Чуєш, хлопче,  то я забув трохи — не  тут дід мій  скарб закопав, а  в іншому
місці.

Гандрей тільки зітхне, збере свої лопати і заступи, та й іде далі скарби шукати.

Гапочка плакала та вмовляла його, щоб  покинув те все, бо люди з нього сміються,
роки йдуть, а Гандрей усе дурницями займається: ні тобі хазяйства немає, ні тобі
ремесла якогось, тільки лопатою орудує, як козак шаблею.

А Гандрей все відповідає:

- Ось побачиш, як знайду скарб — тоді вже ніхто  з мене сміятися не буде. Тоді з
грошима і золотом я все зробити зможу, щоб мене люди добром згадували!

От якось копав  Гандрей під дубом  у  Грековому лісі, та під вечір сів  спочити.
Коли  це раптом-задвигтіло, зашуміло! І виїжджає із хащів панок на коні. Кінь як
змій — аж виграє  під сідлом золотим, та копитами креше, вороним боком вилискує.
А  панок  у жупані  червоному, пояс  золотом карбованим  міниться, перо на шапці
самоцвітом  прикрашене. Всім панам пан!  От тільки очі  у нього якісь страшні  —
наче темні чорні провалля, а в них вогник червоний блимає.

-  То  що, Гандрею, —  питає  панок, —  відкопав  скарб  чи знову  черепки старі
попалися?

Мовчить Гандрей, голову  нагнув,  ногою в поросі  пише- бо що  тут  скажеш? Нема
скарбів, хоч плач.

- А хочеш, хлопче, я тобі підкажу, де скарб лежить?

- Хочу, хочу, панночку!

- Але умова, — каже панок, —  як  скарб  візьмеш  —  то продай. Половину  грошей
віддаси мені. Але прийду я  по них не зразу,  а через  рік-два або й три. Прийду
несподівано для тебе,  але щоб  гроші  тут таки були напоготові — рівно половина
твого багатства.

Гандрей подумав-подумав — неначе все чесно, та й погодився.

От панок йому і розказує:

-  На  полі  під  Охматовом  стоять дві високі  могили —  одна козацька, а друга
яничарська.  На  козацькій могилі  калина росте, а на яничарській  —  осика.  За
десять ступнів від осики лежить чорний камінь. Вночі треба сісти на той камінь і
чекати. Де вогник зблисне, там на тій могилі і копай. Але копати треба вкраденим
заступом. Що там знайдеш — забирай і швидше  біжи звідти. Та гляди —  нікому про
це не розказуй і мене чекай з половиною грошей.

От Гандрей так і  зробив, як панок сказав. Украв у сусіди заступ, знайшов могилу
з осикою, знайшов камінь, сів і чекає. Коли це — блись-блись! — синенький вогник
затанцював Гандрей  туди, та  давай копати.  Вибахкав здоровенну яму.  Дивиться-
наче дошки якісь лежать. Він  їх підважив, а там  нора! Поліз Гандрей у ту нору,
свічкою  присвічує.  А  в кінці — кімната  велика  прокопана,  під стінами лавки
стоять,  а на них кружком сидять  яничари  із  ятаганами та  списами  у  жупанах
кольорових, золотом гаптованих. Шкіра на лицях висохла, волосся сиве, тільки очі
виблискують. А перед ними лежить  купа коштовностей: перли, діаманти, горщики із
золотом, шаблі, у самоцвіти оправлені.

Побачив Гандрей яничарів і все те і злякався.  А найстаріший яничар засміявся та
й каже:

— Прийшов-таки? Ну хапай, що донесеш! Та служи золоту так, як ми служили! Бери —
не бійся, не зачепимо!

Гандрей похапав у  мішок,  що  зміг  підняти: золота, перлів і  самоцвітів, та й
поліз нагору. І скільки ліз, стільки і чув сміх яничарський. Виліз хлопець, а за
ним могила затряслася, захиталася, та й яма завалилася, аж загуло.

Притяг  Гандрей  скарб додому,  по  лавках  розіклав, та  й тішиться —  ото  вже
багатство, ото вже щастя! Тепер можна і зажити!






«Ну вже добра людям нароблю — хай тільки-но продам усе та з панком  розрахуюся»,
— думає хлопець.

Почав Гандрей золото та перли потроху  панам продавати,  став уже у самоцвітах і
коштовностях  розбиратися  та їм  добру ціну  складати, став з панами знатися та
багатіти. Збудував хату добру, а в ній склеп камінний,  щоб грошики складати. Та
все  мішки червінцями напихає. Бо може, вже  завтра  панок приїде  по гроші,  то
треба, щоб їх більше було — бо ж забере половину, а ще треба  грошей багато, щоб
було за що людям добро робити. «Ну, —  думає Гандрей, —  ще трошки вторгую, та и
досить, — тої половини мені вже вистачить. Ще трошки-і вже почну добро робити!».

А потім знову порахує червінці, в руках їх потримає, крізь пальці пропустить — і
так  йому шкода цих  грошей стає:  «Невже  оце  я стільки років  тяжко працював,
такого страху натерпівся,  щоб зараз  таке  багатство  втеряти?!  А ну ще  трохи
наскладаю, наторгую- а тоді вже, як панок прийде, то мені більше зостанеться!».

Став Гандрей золотом та самоцвітами гендлювати — купляти та перепродувати. Уже й
товаришів  собі знайшов не простих, а  багачів — пана Радзієвського, та поручика
гусарського, та гендляра  Соломона  та  Бабанського сотника. Щодня вони до нього
приїздять, та все хвалять,  та  величають.  Аякже ж —  на  його  гроші  вип’ють,
погуляють, у шинку повеселяться, ще й на завтра напросяться.

От якось сидять вони у шинку  та  Гандрея вихваляють, який він  добрий та як він
для людей старається.  А Гандрей слухає  та думає: «От де друзі! От  люди! Може,
вони мені щось порадять, як з тим панком бути?»

Розповів Гандрей про скарб, про панка,  та про умову,  та про те, як гроші жалко
віддавати, хай навіть і половину. Раптом бачить — і у  пана, і у  поручика,  і у
гендляра з сотником в  очах  вогник червоний загорівся, а очі  як провалля чорні
стали! Оглядається Гандрей, а кругом  нього замість його друзів панки сидять, та
всі на одне лице — що тоді в лісі зустрічав.  Розреготався панок у чотири горла,
та й каже:

— А ти, хлопче, так нічого і  не зрозумів? Усі ці гроші  і так мої! І  що ти там
вторгуєш, все одно до мене повернеться. Служи ж цьому золоту, як я служу!

У  Гандрея  волосся  сторч  стало! Перед ним  то  панок, то  яничар сміється, то
гендляр, то  сотник. І у всіх вогник червоний  в очах горить! Всі закрутилися  і
пропали, тільки у вухах у Гандрея регіт чортівський стоїть.

Коли  це  глянув  Гандрей  у  дзеркало  —  аж  у  нього  очах той  самий  вогник
розгоряється-та дужче і дужче! Ось-ось на панка перетвориться!

Аж серце від страху зайшлося в Гандрея.

«Ну, стривай, нечистий, не будеш ти моєю душею володіти — я не тобі і золоту,  а
людям служитиму!»-, скрикнув хлопець.

Кинувся Гандрей чортівське золото з хати викидати — та де там!

Липнуть червінці до рук,із живим м’ясом не відриваються!

Вхопив тоді  Гандрей мішка із скарбом, щоб все разом гамузом подалі закинути — а
мішок і приріс йому до спини як горб золотий!  До  землі Гандрея  нагинає,вогнем
плечі пече.

Пробував Гандрей мішка  того  скинути, пробував  розрізати  — а той як тіло живе
болить!

Ніхто зарадити не може-ні знахарі,ні лікарі,ні священники!

Шукав  Гандрей того панка і вдень і вночі,щоб те  золото  йому віддати, та  де ж
його знайдеш?

Коли  це  дивиться Гандрей — біля церкви той самий лірник старенький сидить,  що
казки оповідав.

Упав  Гандрей  на  коліна  перед  дідусем,  розказав  про  горе  своє,про  скарб
яничарський, про панка на коні вороному…

Вислухав  його  лірник,  та  й  говорить:  «Ох,  дурне  ти, хлопче, зробив.  Але
допомогти можна, бо ще не втратив  ти душу  свою. От,  лишень, скажи  мені-що ти
поганого вчинив перед тим як золото брати?»

«Ну, лопату в сусіда вкрав,»-каже Гандрей.

— «Ну то біжи поверни, та вибачся! А потім вночі йди до тої могили. Нечистий сам
примчить за твою душу боротися,  бо  владу  над  тобою після цього втратить.  Та
гляди ж мені — не бійся! Згадай, що ти козацького роду. А козакові чорта боятися
не личить! А там-Бог допоможе. Та і я поряд буду.»

Побіг  Гандрей, вибачився перед  сусідом. Обіцяв лопату  повернути  як знайде-бо
там-таки коло могили і покинув, коли скарб забирав.

Трошки легше стало мішка тягати.

То вже ж не може Гандрей ночі діждати.

Причвалав до могил, та й на камінь сів.

А опівночі зацокотіли копита-примчав панок на коні вороному. Навколо нього гроші
золоті вихором кружляють-то вгору підлетять, то по землі в’ються як сніжинки.

«То що,  Гандрею, —  каже  панок, —  бачиш скільки  золота  мені люди  приносять
службою своєю? А ти що зробив?! Га?! Навіщо перед  сусідом вибачався, угоду нашу
порушував?  Чи  варта  та  лопата  хоч  одного червінця? А у нас  з тобою-он  їх
скільки! На, потримай  їх, перебери, дзвін їх золотий послухай — от де радість і
щастя  з насолодою! Ще не  пізно все  назад  повернути! Візьми,  та служи золоту
вірнесенько, як раніше служив!»

«Ні!  Не  буду я  йому  служити! Як сам  не хочу-то  ніхто  не примусить!»- каже
Гандрей.

«Добром не хочеш — бідою присилую!»- засичав панок.

«Гляди щоб пуп  не  розв’язався  козака  присилувати, — насупився Гандрей, — так
припечатаю, що тут тобі і жаба цицьки дасть!»

«Хе-хе, — засміявся панок, — куди тобі,злидню порепаний, зі мною силою мірятися!


Вдарив кінь панський копитом у землю-як грім прогримів!

Здригнулася,  застогнала земля- і за панком військо яничарське із могили встало.
Ятаганами виблискує,списами їжачиться, мушкетами націляється.

«Ну що, злякався? — регоче панок, — Де та сила візьметься, що мою силу подужає?»

«А ось де!», — Гандрей відказує,та як гукне: «Пугу-пугу! Козак з лугу!»

Задвигтіла козацька могила —і перед яничарами козацьке військо як мак зацвіло!

Коні іржуть, шаблі бряжчать, пістолі клацають, корогви на вітрі мають.

А попереду-кошовий. Ну геть  чисто як  той лірник! Тільки молодий. Он ще  й ліра
біля сідла приторочена і очі сміються.

— Ну що, хлопче, пристаєш до коша нашого?

— Прийміть, батьку!- впав Гандрей на коліна.

— А чим же воювати будеш? — питає кошовий, — «Бачу і шаблі у тебе немає.»

Гандрей- туди, сюди. Дивиться — лопата землею притрушена. Та що він покинув тоді
біля могили.

Вхопив Гандрей лопату: «Ось моя шабля!»

«Ну що ж, добра зброя! Замашна, — сміється кошовий, — «Ану, писарю, пиши Гандрея
Охоту до Уманського куреня!»

Звівся кошовий в стременах: «Ну, дітки мої,в останній бій ідемо! Не за багатство
прокляте, не  за ставочок зариблений, пасіку добру, чи  хутірець  порядний! А за
славу козацьку і в оборону люду нашого! Тож повикидайте гроші — дукати золоті,та
таляри срібні,та камені коштовні,та жупани золотом  гаптовані,щоб  не було у вас
страху за кишені  свої!  А тільки страх  честь свою  козацьку  в бою втеряти, та
ворога злякатися!»

Тут же козаки золото з кишень в багнюку вивертали, кармазинові жупани під копита
скидали і шаблі догори здіймали!

А Гандрей за мішка свого лапнув-а він з плеча як пушинка злетів!

Розмахнувся Гандрей мішком- та гарненько пана по голові і поцілив!

Гепнувся панок в болото,  розкотилося золото по землі. А яничари ятагани і списи
покидали і кинулися те золото хапати-визбирувати, та один в одного віднімати!

Куди там вже до бою ставати!

Вдарили тоді мушкети козацькі,шаблі задзвеніли, коні заіржали.

Хвилею козаки на яничарів накотилися. Бій розпочався.

А Гандрей добру силу в руках має-

Лопатою ворогів гарненько пригощає!

Десятками на землю валить-побиває,

До панка дорогу прочищає!

Панок палашом своїм золотим затулився.

Та куди ж тому  золоту  проти лопати  доброї,у кузні кованій, у воді  джерельній
гартованій і з держаком із ясена тесаного!

Притулив  гарненько Гандрей лопатою пана-обсипався  той порохом на землю. Тільки
палаш зігнутий задзеленчав.

Тут — таки і військо пропало і гроші крізь землю пішли.

Тільки з яничарської могили виття люте почулося, а з козацької-сурми заграли.

Ледве стоїть Гандрей, та  лопату  сусідську в  руках стискає. Все оговтатись  не
може.

Над ранок  добився  Гандрей  додому. А  там-ні палат  кам’яних,  ні  золота,  ні
коштовностей!

А він тому і радий, а він і радий!

Аж стрибає від радощів, що позбувся скарбу чортівського.

А лопату сусід йому після того і подарував.

Гандрей став нею сади людям розводити, та криниці копати. І грошей за те не брав
ніколи.

З Гапочкою одружився, дітей народили, козаків з них виховали  працьовитих добрих
і хоробрих на радість собі і людям.

А як старий став, то серед села липу посадив і просив громаду в пам’ять про себе
те дерево не рубати — нехай росте.






Так до цих пір серед дороги у  нашому  Сабадаші липа Охотина стоїть-  висока  та
широка. Усі її об’їжджають то справа, то зліва, а рубати ніхто не сміє.

Бо то пам’ять про людину добру.

Отож не збирайте багатства на землі а лиш на небі.

Вклоняюсь наперед Господу Богу,

І батькові отаману кошовому,

І всьому Війську славному Запорозькому,

І всім слухаючим головам

На многії і благая літа!

А слава козацька не вмре — не поляже

Віднині до віка!





КАЗКА ПРО ПАРУБКІВ, ТИМОША І КВІТКУ-ПАПОРОТЬ



Вночі  на Андрея  хлопці  в  селі  бешкетують.  Кому новісінькі  ворота  дьогтем
вимажуть, кому дрова розкидають, а кому і воза на хату витягнуть. Стоїть тоді на
ранок хазяїн,  потилицю  чухає, а зробити нічого не може — бо на Андрея парубкам
усе дозволено.

А хто своє  хазяйство боронити  стане, то  може  і по шиї заробити, хіба що  від
хлопців відкупиться відром горілки.

От і у нас якось  на  Дячуківському кутку хлопці веселились: Івану Вариводі тина
аж у город  затаскали, дядьку Павлові  коней зі стайні повипускали, а сільському
голові — кабана в  собачу  буду  запхали. Наче б то  усі  діла  переробили, а ще
тільки пів-ночі пройшло. Місяць світить, сніг порипує, морозець веселить. Додому
йти ще ніби ранувато.






От  парубоцький отаман і гукає:  «А ну, гайда через лід  на той беріг у Корчі до
діда Тимоша! Нехай на казки розказує!».

А у Корчах,  просто серед  лісу стояла  маленька  дідова хатина, а сам дід  знав
безліч  казок  і був дуже  веселий.  Одна біда була в  діда: ноги мав  криві  та
кульгаві — наче тримав щось між коліньми. То, бувало, хлопці, жартуючи, дражнили
старого:

- Діду Тимоше! Оно-го дивіться, з-під вас коня вкрали, а ви ще й досі їдете!

— А, їхала б по вас лиха година — вздовж і впоперек! — лаявся дід.

Та от, поки я вам про діда  оповідав,  то парубки вже через річку перейшли  і до
хатини добралися.

А дід Тихіш гарно піч кізяком витопив, та й на  лежанці спав. Дим валує, лежанка
тепла — добре дідові спиться.

Коли це хлопці давай у двері гамселити: «Діду! Вставай казки розповідати!».

— От зараз встану, та віжками потягну через спину! (А дід таки міг і віжками, чи
батогом гарно шмагонути).

Але з печі не злазить, а двері міцні — дубові — бий скільки влізе.

Били — били хлопці чобітьми — немає діла, не відчиняє дід.

— Ну стривай, вражий діду, ось ми тобі покажемо!

Залізли хлопці на  стріху, та й запхали у комин шапку,  гарно затовкли, кулаками
забили, а двері колодою підперли.

От як пішов дим у хату — біда! Смердить, під стелею клубочиться, горло спирає.

Дід перше перебрався з лежанки на піл — понижче, а далі  на підлогу,  а потім до
дверей  —  бо вже дихати немає  чим. А  двері  колодою  підперті  —  зовсім  дід
пропадає. Давай тоді  дід сваритися  — а хлопці тільки  регочуть. Далі  став вже
проситися: «Відчиніть, бо вчадію зовсім!».

— А казку розкажеш?

— Розкажу, тільки відчиніть!

Відчинили парубки двері, дим шапками порозганяли, холоду напустили.

Дід знову заліз на піч, а хлопці по хаті порозсідалися — казку слухати.

- От ви думаєте,  що я завжди був такий кульгавий і кривоногий — так от і ні! Це
мене таким папороть зробила.

— Як-то так? — дивуються парубки.

— А отак-о. Як був  я ще молодий та гарний,  як ви, то все слухав, що старі люди
розказують  про папороть. Цвіте  папороть  тільки  раз на рік, на Івана  Купала.
Квітка  не  кожному  покажеться,  і не  кожен  її взяти  зуміє. Квітка  та краси
невимовної.  Як  побачиш —  то  все  будеш тільки  про  неї  думати,  так  що  і
батька-матір  забудеш,   а  станеш  потім   усе  життя   по   лісах  блукати  та
Квітку-Папороть шукати.






Квітка Папороть  розквітає  опівночі  червоним цвітом  і горить як  жар. Тоді її
треба зразу рвати. Але це теж діло не просте. Слід взяти з собою  скатертину, на
якій сім літ  паску святили, ножа, яким хліб ріжуть, та  ще й освячену  хлібину.
Скатертину треба розстелити перед  собою в лісі там, де росте папороть, покласти
на неї хліб та ніж і чекати. Тільки-но  побачиш опівночі червоний  вогник — біжи
туди  і  зривай Квітку-Папороть.  Перед цим тобі усякі  жахи  ввижатимуться,  бо
нечиста  сила  дуже  боронить  Квітку,  але  до  святого  хліба та скатертини не
підійде.

Коли Квітку зірвав, треба ножем надрізати шкіру на долоні біля  великого пальця,
Квітку  в  рані затиснути  і  не відпускати,  щоб  вона  там  заросла. Тоді  усе
знатимеш: що де  на  світі робиться,  де  який скарб  лежить і що думає про тебе
сусідка.

Після  цього  треба  бігти додому, щоб  устигнути  повернутися,  доки  півні  не
проспівали. Але головне — не  оглядатися. Бо як  оглянешся, то нечиста сила тебе
впіймає. Вона тебе  буде лякати, гукати, шарпати,  заважати, а  ти  тікай  і  не
оглядайся!

От  я і полював за  тією  Квіткою, коли був молодий.  Знайшов у лісі  найглухіше
місце, де росте папороть, взяв усе, що треба, і в ніч на Купала сів чекати.

Коли це щось почало шарудіти,  наче літає наді мною,  якісь пики страшні з кущів
виглядають, то кажани, то сови в’ються. Але я всього того не боюся, бо нічого до
мене підібратися не може — святий хліб не пускає.

Раптом усе замовкло і  затихло — нічого  не шелесне. Дивлюсь — прямо переді мною
серед папороті  світло червоне загорілося, як свічечка маленька. Ніби якась дуже
гарна музика заграла, чи наче щось заспівало — як ото мати дитині співає. І  так
мені  хороше та добре зробилося, що я сиджу,  а з місця зрушити не можу. Коли це
раптом згадав,  що треба Квітку-Папороть рвати, бо так і розум страчу,  і в лісі
залишуся.

Підбіг я до того світла чарівного,  дивлюся — Квітка маціпусінька, як горошинка,
і медом пахне. Зірвав я  її, —  а  вона тепла,  як  жива. Різонув ножем долоню і
Квітку в рані  затис!  Аж тут як зареве, як зашумить по лісі! Я ноги в руки —  і
тікати! Коли це попереду коріння із землі  полізло, ззаду за сорочку щось почало
хапати,  якесь гаддя з  дерев посипалося. Зліва щелепи вовчі клацають  а  справа
костомахи з черепами танцюють.

Я все  біжу, тільки кулак міцніше  стискаю та ножем відмахуюсь. Тут позаду  щось
загукало, та все голосніше й голосніше:

- Тимоше! Стій-зупинися, бо лихо тобі буде! Стій! Озирнись!

Я знаю, що не можна оглядатися,  але так кортить! Тут іззаду наче наш пан економ
гукає:

- Стій, лобуряко бо канчуків на стайні скуштуєш!

Я собі біжу, бо я того  економа і  в селі  не  дуже  боюся, а тут у  лісі хай-но
підійде! А позаду вже ніби корчмар Лейба кричить:

- Тимоше, а стій-но, я тобі горілочки солоденької наллю!

Дурний він!  Хіба ж  не  знає, що у поході козак горілки не п’є, а  лиш на землю
виливає!

А  тоді наче  Ганька,  наша сільська вдовиця-красуня що  до неї наш виборний  та
дячок вчащають, кричить:

- Тимоше, стій, я тебе поцілую!

«Ага, — думаю, —  цілуй  мого рябого  підсвинка, бо  краще моєї Оксани  у  світі
немає!»

Коли раптом чую — моя мати гукає:

- Синочку! Зупинися, порятуй мене!

Тут уже я не втримався,  оглянувся — і ноги мої наче  до землі приросли:  стоїть
переді  мною здоровенний чорний собака, язик висолопив, з  рота піна летить, а у
нього на спині  сидить кицька, і очі у неї червоним світяться. От дивляться вони
на мене, а я з місця зрушити не можу. Раптом кицька розкриває рота і каже:

- А чого це ти, Тимоше, нашу Квіточку вкрав?! Треба за неї заплатити.








А я б  радий утекти, та стою як укопаний і  тільки кулака тисну. Але ж  бачу, що
допоки Квітка  у  мене в  руці,  то нечиста  мене зачепити не  годна,  але й  не
відпускати не збирається.

- Нема, — кажу, — чим платити.

Кицька хвостом покрутила, та й каже:

- А давай так — ти з нами у карти зіграєш. Якщо  програєш — віддаси квітку, а як
виграєш, то  ми тебе  відпустимо,  ще  й  торбу  грошей  дамо,  самих  червінців
насиплемо!

Стою, думаю — що його робити? Як не  погоджуся, все одно тут пропаду, бо вже всі
ці потвори мене обступили  і тільки й  чекають, щоб мене на зубчика попробувати.
Ну та дарма, щось вигадаю.

- Ну давай, вража кицько, зіграємо!

Тут-таки  кажани зі  зміями мотнулися,  притаскали гниличок, присвітити.  Кицька
сіла  на  задні лапи, пазуряками у собачу спину міцніше вчепилася і на  пеньочку
карти розкидала.

Взяв я свої  карти, а  на них такі огидні пики  намальовані, що  тільки тьху!  І
нічого я  не второпаю  в  тих  картах. З однієї кров  цебенить,  з  іншої  попіл
сиплеться,  а ті смердять гірше лайна.  «Ну, —  думаю, —  не  одуриш мене, клята
нечисть!»

А кицька радіє, аж підстрибує, собака ікла  шкірить — посміхається. Кидає кицька
свої карти на пеньок і тішиться:

- Ну що, програв?! Не маєш чим бити?!

А я і собі карти поверх котячих кидаю, та одразу ножем на них хреста малюю:

- А що, з’їла, вража нечисть?!

Кицька — круть, верть  до тих карт, а взяти — зась! Хрест  не пускає! Загарчала,
зашипіла, заверещала нечисть, а вдіяти нічого не може. А я собі й гукаю:

- А ну, несіть мою торбу грошей!

Кицька нявчить:

- Перехитрував нас Тиміш! Тягніть йому червінці!

Тут вовча  паща дає  мені торбу з грошима, а я, дурний, руку за  торбою простяг,
кулака розкрив, а Квітка-Папороть і випала! Розреготалася нечиста сила:

-  Дурний  ти, Тимоше.  Жадібність  тебе  згубила!  Все міг мати, а проміняв  на
жменьку чужих грошей!

Тут же мене угору підняло, перекинуло і давай мною  дуби та терни товкти. Так до
самого  дому  било і  ламало,  аж поки  межи  корчі  закинуло.  А  тут  і  півні
проспівали. От відтоді  я й кульгаю! А у торбі тільки  кізяки і сміття  було. От
так жадібність людей губить!

Послухали-послухали  парубки  діда  Тимоша, та  й добре  собі ту казку  на  вуса
понамотували. Відтоді у нас в селі жадібних і не було. І не крали у нас, і двері
на замки-колодки не замикали,  а так  —  патичком підіпруть, щоб кури в сіни  не
заходили.  А  на  столі  завжди паляниця  і  глечик з молоком стоять,  рушничком
накриті.  Іде  подорожній через  село  —  у  будь-яку  хату заходь,  поїж-попий,
рушничком утрись,  знов патичком двері підіпри, та й мандруй собі далі. І так по
всій Україні велося, поки москалі не перекапустили.

Щедра душа усім радість дарує, а жадібний — і собі не гам, і людям не дам!

 Ой не їв я і не пив —
 Тільки грошики любив!
 Не пожив, не погуляв —
 А з собою не забрав!





КАЗКА ПРО ЧУМАКА МИКИТУ, СОКИРУ І ХАЛЕПУ



Ох і  славне чумацьке діло, та  на  всю  Україну  відоме! А  чумаки — поважні  і
хазяйновиті люди.  Всю зиму  добре  на печі вилежуються та боки гріють. І  ні до
чого їм ніякого діла немає —  ні до хатньої, ні  до  польової роботи, хіба що до
шинку. Але тільки-но весна настає та сонечко трошки землю підсушить —  отут уже,
чумаче, не дрімай та не ледачкуй! Ні дня  і ні ночі не спочинуть чумаки: треба і
воликів відгодувати, і ярма підтесати, і осі, і занози, і вози-мажі підрихтувати
та шкурами напнути, та й дьогтю гарненько  у мазниці поналивати.  Бо відомо,  що
без  дьогтю далеко не доїдеш — запищить-зарипить незмащена дубова вісь і  трісне
посеред степу. От тоді вже гаплик! Ставай, чумаче, мажу розпаковуй, та все добро
на землю скидай, та воза підважуй голоблею, щоб вісь замінити.






Отож уже  напровесні  збиралися чумацькі мажі  до  нашого  села на майдан — і  з
Конели, і з Жашкова, і з Охматова, і з Жидівчика,  і з Зеленого Рогу — так возів
із сотню або й  більше.  Ставали возами  в  коло, воликів випрягали, а  самі  до
корчми — отамана вибирати.

А збиралися чумаки з усієї округи до нашого села через те, що жив у  нас Микита.
Зроду-віку  був він отаманом чумацьким. Чоловік був розумний, хитрий, степ  знав
як свій запічок, міг і з татарином, і з німаком поговорити, будь-якого москаля у
шинку  перепити міг,  а головне  —  був  такий сильний,  що ніхто  з ним  не міг
зрівнятися.  Бо  як,  буває,  зустрічаються у степу  десь  на Чорному  шляху дві
чумацькі валки —  одна з Криму, а друга у Крим,  то  котрійсь  треба  звертати з
дороги, щоб розминутись. А  шлях  за  віки  так колесами  укочений,  така  колія
вибита, що звернути геть  неможливо — осі поламаєш. То треба все з возів скидати
та  вози  на руках  убік  відтягати, щоб зустрічну валку  пропустити. А  ніхто ж
уступити не хоче. От тоді вже  виходять два отамани  перед свої валки і б’ються;
хто  кого  поб’є  — та валка  їде  собі, а  побитий мусить  свої вози  з  дороги
стягувати.

І якщо в  степу  траплялося, що  чужа  валка  з нашою  здибалася, то ще здалеку,
придивившись, гукали на волів:

— Гей! Стій! Хлопці, розвантажуй вози — он Микитина валка назустріч суне!

Знали всі в степу, що Микита бився не навкулачки, не голоблею, як  інші отамани,
а бився Микита арапником —  довжелезним батожищем.  То ще здалеку як махне ним —
аж кожуха до живого тіла розсікає.

Якось  навесні  зібралися  чумаки  у  Крим  по сіль. Вибрали Микиту  за отамана,
спакувалися. Богу помолились  і вдосвіта рушили.  Валка з села чи не  цілий день
вибиралася  —  отак  по колу з  майдану вози за возами  висотувались та на  шлях
викочувались. Добре тоді товариство у Крим сходило — і сіль  дешево виторгували,
і волики не похворіли, і  з чумаків ніхто у корчмах не пропився, та й грабіжники
не докучали. Зібралися хлопці вже додому вертати.

Їдуть собі чумаки, пісень співають, батіжками цвьохкають, на воликів погейкують.
Тихо навколо, тільки вітер ковилом грає. Уже скоро і місця рідні з’являться.

Коли це раптом чують — десь вовки завили, і все ближче  і ближче. Воли заревіли,
далі  йти  не хочуть.  Микита валку спинив, наказав зброю добути. Стоять чумаки,
довкола озираються  —  аж тут вовча зграя  женеться. Біжать вовки, між возами та
між ногами волячими  проскакують, але нікого  не  зачіпають. Усі пробігли  —  аж
іззаду найбільший вовк суне. А межи чумаків був молодий хлопець, що перший раз у
Крим ходив і чумацьких звичаїв не знав.  Ухопив він з воза сокирку та  й кинув у
того  вовка. і як на те поцілив  у ногу. Сокирка застрягла,  а вовк як завиє, як
побіжить!






Затихло  все, а валка далі рушила —  і  все по дорозі плями крові надибала, що з
рани вовчої капала.  Неспокійно  в  Микити  на серці — відчуває, що неспроста ті
вовки бігали, і  недобре, що вовка поранили. Аж тут і ніч наступає, та дощ пішов
— треба на ночівлю спинятися. Дивляться чумаки — вогник у степу блимає.

- Давай, хлопці, туди правити, — каже Микита, — бо ніч непевна, а там таки житло
якесь.

Уже потемки доїхали чумаки до степового хутора. Там і віконце  світиться, і сіно
у копицях стоїть, і огорожа висока — є де сховатися від усякої напасті.

Давай вони у ворота стукати, щоб їх пустили.

Аж тут виходить хазяйка.

- Хто такі? — питає.

А сама страшна така, що не дай Боже.

- Ми люди православні. Чумаки з Бузівки. Пустіть переночувати.

- Пустити  я  можу,  але у мене місця мало, та й нагодувати  вас  нічим. Чоловік
нездужає, то я не мала часу і їсти наварити — все його лікувала.

- Та нічого, хазяйко, ми  якось усі розмістимось, а їсти нам не треба, у нас усе
своє.

Відчинила господиня ворота, впустила чумаків.

Поки волів  випрягали,  ярма  шкірами  від дощу  накривали, то вже зовсім  пізно
стало. Позаходили чумаки до хати, посідали, киреї мокрі поскидали, люльки добули
— сидять відпочивають. На печі  хазяїн хворий лежить, та  все стогне,  а хазяйка
коло нього — лікує.

Чумак молодий  сидів-сидів, а далі — зирк під  лаву, та  й знову до люльки, зирк
під лаву — і до люльки.

- А що ж це ти, хлопче, у мене під лавою шукаєш? — питає хазяйка.

- Та ось дивлюся, чи не моя сокирка у вас лежить?

- Ага, голубе, попався! То це ти сокирою у вовка вцілив?!

- Я, — каже чумак.

- А що, може, той вовк тебе зачіпав, чи, може, вола загриз?!

- Та ні, — відповідає хлопець.

- Ну то знайте усі. що вам звідси не виїхати, бо  то не вовк, а мій чоловік. А я
— відьма!  Тепер мусите мені когось лишити,  щоб за  чоловіка відробив, поки він
одужає. А  ні — то і волів ваших заберу, і вас  на звірину перетворю!  Є у  мене
таке зілля, що як сипону, то враз обернетеся на кого схочу! Отож лишайте когось,
та ще й волів з возами у заставу, бо горе вам буде!

Злякалися чумаки — ото вже в халепу вскочили! Почали вони думати — кого ж відьмі
залишити? Ніхто не хоче пропадати.

Бачить Микита, погане діло:

- Ну що ж, товариство, був я  у  вас хорошим отаманом, водив  вас по  степах без
пригод і  напасті всякої, та, видно,  дочумакувався — треба  мені  востаннє  вам
прислужитися. Їдьте, хлопці, додому, а я тут лишуся. Дасть Бог, якось виживу.

Сказав те, низько товариству вклонився і до відьми:

- Я лишаюся у вас на службі, паніматко.

Наранок попрощалися хлопці та й додому рушили, а Микита з волами своїми лишився.

А відьма уже йому й загадує:

- Іди, чумаче, та жени моїх коней у степ пастися. Та гляди-но, щоб жоден кінь не
пропав. А як через три дні всіх коней не приженеш, то бути і тобі вовком. Таким,
як  мій чоловік. Ото, щоб ти  знав, усі ті вовки раніше у  мене на службі людьми
були,  але ніхто моїх  коней не встеріг,  то тепер мусять мені довіку  служити у
вовчій шкурі.

Іде  Микита, жене коні пастися та й думає: «Ну постривай, клята відьмако, діждеш
ти від  мене  служби, та такої,  що довіку не  забудеш!» Вигнав коней у степ, та
давай їх  докупи  арапником  зганяти, та  все кругом ходить, арапником хльоскає,
коням пастися не дає. Три дні  коней бідних  голодом  морив,  а  далі  ну додому
гнати. А вони не  йдуть  — а біжать-летять, та до  конюшні,  та до  ясел,  та до
ячменю, та їсти, їсти, їсти!

Відьма глянула — усі коні є, але худі та нещасні дуже.

-  От клятий чумак, — свариться, — до  чого  ж ти худобу  довів! Не можна  тобі,
дурню, розумного  діла доручати. Курям на сміх твоя  робота! О, придумала! Будеш
мені  курей глядіти! Та щоб копу яєць від них приніс!  Тільки  от півня  у  мене
немає, та й зерна тобі не дам — як хочеш, так і крутись!

Сміється клята  відьмака  — ото  вже  загадала! Курей-то  вона  собі  тим зіллям
начарувала, а  півня  зробити  не годна,  бо то Божа птиця.  Звідки ж  тим яйцям
узятися? Та ще й на голодну кишку.

Одвихнулась відьма  з двору,  а Микита —  до комори.  У комори двері дубові,  на
важку колодку замкнені, мотузочком зав’язані і кізячком замазані. Сила в руках є
— Микита колодку скрутив, мотузочок  порвав, кізячок  відколупав  — а  в  коморі
зерно як золото! Геть  всеньке Микита курям і висипав. А ті  понаїдалися,  та  й
сокочуть — півня виглядають. Та де ж його взяти? Ото хитра відьмина загадка!

Дурній відьмі  і невтямки, що у чумацького отамана крім дьогтю, на возі завжди і
півень у кліточці є — щоб будив рано.

Як випустив Микита того півня, як почав той курей топтати, то Микита не копу,  а
дві копи яєць у решеті притаскав.

Лютує відьма, але що  поробиш? Не можна з чумаком справитись! Хоч і яєць приніс,
та он скільки зерна перевів!

— Тепер підеш горщики мити та піч мастити.  І гляди ж бо, щоб усе чистеньке було
та блищало!

Микита горщики миє та все підглядає, куди відьмака своє зілля чарівне ховає.

Увечері  збирається відьма летіти  на Лису  гору на побачення з нечистою  силою.
Гарно вбирається, брови підмальовує, кісниками заквітчується, як дівка, сідає на
кочергу — і гайда у комин летіти! А Микита сміється собі у вуса:

- Ну, вража дочко, ти у мене політаєш!






Коли це відьма — гугуп! — на  землю падає, аж хата затряслася.  Та як підскочить
до Микити:

- Ти, сякий-такий, матері твоїй перековінька! Ти навіщо кочергу салом намастив?!
Я не втрималася та замалим не вбилася!

А Микита:

- Та я ж для вас старався, щоб гарно було, щоб блищало.

- А била  б тебе  лиха година! Будеш ти  у  мене блищати, —  репетує відьмака, —
зараз же тебе на щура оберну!

Кинулася  відьма  до  свого зілля, банячок з-під  печі  витягла,  пригорщу зілля
сухого набрала, щоб  на Микиту сипонути, та як чхне  —  замалим голова у неї  не
відірвалася. То Микита туди  свого тютюну насипав, та ще й перцю додав і полином
присмачив, щоб уже відьмаці зовсім сподобалось.

Плаче відьмака, чхає, світу білого  не бачить, а Микита все їй під носа зіллячка
підсипає. Відьма вже рачки повзає, вже й проситися почала:

- Пусти, чумаче,  перестань — усе віддам: і волів, і вози, та ще й добра всякого
насиплю!

Тоді Микита дав відьмі прочхатися, а сам волів своїх запріг, за ворота вивів, та
на прощання відьмаку арапником почастував, аби знала, як з людей збиткуватися.

Поїхав Микита додому, півень на ярмо скочив —  дорогу показувати,  а за  ним всі
кури повтікали!

Отож голова у людини не тільки для того, щоб шапку носити!
