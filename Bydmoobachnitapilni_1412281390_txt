Будьмо обачні та пильні!
Маринович Мирослав



Стаття М. Мариновича є громадянською реакцією на системні провокації проти львів’ян з приводу «червонопрапорного шаманства», яке ворушиться «до дат». Провінційні сталіністи в спілці з депутатами Держдуми Росії інфікують суспільство своїми важкими недугами.
 У виступі М. Мариновича (який подаємо скорочено) питання ставиться з позицій принципових, незалежно від дати. 


Я громадянин України, я маю право запитати Президента України, членів її Парламенту, керівництво Міністерства закордоннних справ, а також Служби безпеки України: «Якими будуть Ваші дії, панове? Усі Ви отримуєте зарплату за рахунок українського народу — як Ви збираєтеся захистити його державу від посягання на її безпе¬ку шляхом влаштування відвертої провокації?».
 Коли з областей України до Київа збираються протестувальники з національно зорієнтованих партій чи, скажімо, з УПЦ КП, українська влада, всупереч конститу¬ційним правам своїх громадян, змушує перевізників роз¬ривати контракти з протестувальниками або ж зупиняє на підступах до Київа той транспорт, який уже прорвався. Проте та сама влада впритул не побачила активістів проросійських екстремістських організацій, руками яких 9 тра¬вня й була влаштована провокація у Львові. Слід припус¬кати, що «зелений коридор» і негласна підтримка з боку Київа їм гарантована буде й 22 червня.
 Ці слова я спрямовую до всіх українців, які ще не зомбовані антигалицькою пропаґандою і пам’ятають гостин¬ність Львова з власного досвіду. Але особливо я спрямо¬вую це попередження до закордонних дипломатів і міжнародних оглядачів: враховуйте скандальну тактику з боку центральної влади, коли оцінюватимете дії місцевої львівської громади. Відповідальність за можливі сутички ле¬жить передусім на Президентові Віктору Януковичу, який, усупереч здоровому глузду, таки завізував червонопрапорну постанову Верховної Ради, а також на всіх політиках та державних чиновниках, які крок за кроком реалізовують російський план приборкання України.
 Не протестувати проти посягання на історичну пам’ять Галичини й на нашу національну честь неможли¬во. Галичина не є «канонічною територією» московських реваншистів. Проте не допустити бажаної їм «картинки» — справа нашої політичної та громадянської мудрости. До цього я закликаю всіх львів’ян.
 Після 9 травня стало очевидно, що, попри небажання місцевих міліціонерів вдаватися до якихось захо¬дів супроти інтересів львівської громади, воля київського керівництва переважить. З іншого боку, я не знаю, як у цій ситуації можна було б заборонити мешканцям Львова висловити свої почуття.
 Проте дуже багато буде залежати від свідомости самої львівської громади. Для нас день 22 червня — це передусім день пам’яті про час воєнного безумства й жалоби за його численними жертвами. Це лише сталіністи, бачиться, прагнуть перетворити 70-ліття нападу Німеччини на Радянський Союз ледь не на свято, яке треба відзна¬чати. А нам важливо поводитися так, як ми поводимося в день жалоби: почепити чорні стрічки на національні пра¬пори та особистий одяг, підняти скорботні чорні прапори, запалити поминальні свічки.
 День 22 червня є чорною міткою в історії всіх без винятку національних осередків Львова. Німецька окупація не принесла сподіваного визволення від радянського те¬рору етнічним українцям — навпаки, принесла лише пода¬льші муки й поневіряння. До того ж з відкритих німцями тюрем війнуло трупним запахом нещасних в’язнів, масово розстріляних енкаведистами. З цього ж дня розпочалась Катастрофа для єврейської громади міста: страхіття по¬громів, вчинених засліпленим від горя й ненависти натовпом, і з німецькою точністю розпланований Голокост. На львівських пагорбах і в тюрмах знову потекла кров цвіту польської нації. Не було жодної етнічної групи, яка вигра¬ла б у цьому кривавому безумстві.
 День жалоби для нас — це день без аґресії й ненависти. Адже ми поминаємо тих, кого в час війни розтерзала сліпа й аґресивна ненависть! Візьмімо належний урок із кривавих подій 70-літньої давнини й не сіймо вітер, бо пожнемо бурю. Не можна щиро пом’янути невинно убієнних, сіючи зерна нових ненависницьких сутичок. Це стосується передусім провокаторів-стапіністів, для яких життя й гідність людини були й залишаються розмінною монетою у політичній грі. Про цю істину мають пам’ятати і ті львів’яни — передусім деякі активісти «Свободи», — в кому «праведний» гнів засліплюватиме розум і заглушатиме остережний голос Божий.
 Дорогі львів’яни, будьмо обачні та пильні! У кожній групі мирних демонстрантів може затесатися провокатор, завданням якого буде спровокувати фізичну сутичку. Біля кожного такого провокатора стоятиме телеоператор, що фіксуватиме зіткнення для пропаґандистських потреб наших недругів. День 22 червня є чорним днем нашої во¬єнної історії - хай не стане він гірким днем нашої духовної й політичної поразки!