Піраміда Сонця (збірка)
Ємченко Олександр



      НАМ СВІТИТЬ СОНЦЯ ЛИК… 
    Пер аспера ад астра! Через терни — до зірок!.. Так говорили у давнину. Так говоримо і ми сьогодні, проникаючи у незвідану далечінь космосу. 
    Шлях до зірок нелегкий. Він не встелений трояндами. Там більше голок, ніж рожевих пелюсток. І все ж людина, скільки й пам’ятає себе, весь час поривається у небо. 
    Від початку космічної ери, коли над нашою планетою з’явилося нове небесне тіло — перший штучний супутник Землі, минуло більше тридцяти років. Відтоді багатьма таємницями поступився космос перед землянами. Тріумфальний політ Юрія Гагаріна, перші люди на Місяці, довготривалі космічні експедиції, унікальні польоти автоматичних міжпланетних станцій — невідоме стало відомим, недоступне — доступним, недосяжне — досягнутим. Проте ще багато таємниць приховує Всесвіт від землян. Цікавий і загадковий світ космосу хвилює і захоплює кожного з нас. 
    …Ми мешкаємо у великому місті, яке називається Галактикою. В ньому налічується понад 100 мільярдів зірок. Промінь світла, швидкість якого 300 тисяч кілометрів за секунду, пронизує Галактику за… 80 тисяч років. Має вона форму лінзи. Згори — спіраль; збоку — веретено. Чумацький Шлях, що дугою оперізує небо, — такий її вигляд з ребра. Герої науково-фантастичного роману Олеся Бердника «Шляхи титанів», вийшовши за межі Галактики, мали змогу подивитися на нашу зоряну систему ззовні… 
    Центр Галактики — суцільне скупчення зірок. Він знаходиться від Сонця на відстані 25 тисяч світлових років (світловий рік — відстань, яку проходить промінь світла за рік). Приблизно 200 мільйонів років витрачає Сонце, щоб обійти довкола центру зоряного міста, а рухається воно зі швидкістю 250 кілометрів за секунду. 
    Сонце — наше головне світило. За канонами астрономії, це звичайна зірка класу «К», жовтий карлик, що розташований на околиці Галактики, в досить пустельній провінції. Таким воно є у порівнянні з червоними та голубими гігантами, які на місці нашого світила сягали б краєм орбіти Сатурна (шоста планета Сонячної системи, розташована за 1,5 мільярда кілометрів від глави планетної сім’ї). 
    А в своєму «куточку» Сонце у 1300 тисяч разів більше за земну кулю, в 750 разів важче від усіх планет разом узятих; на його діаметрі, що має 1 391 000 кілометрів, розмістилося б 109 таких планет, як Земля; його вогняні протуберанці сягають на відстань, більшу ніж від Землі до Місяця. На сонячній поверхні миттєво випаровується будь-який метал. 
    Щохвилини наше світило вивергує у простір тисячі тонн речовини. Одній лише Землі виділяється енергії, що еквівалентна 500 мільйонам Дніпрогесів. Щосекунди в ядерній печі жовтого карлика згорає близько чотирьох мільйонів тонн водню. Потрібно 150 трильйонів років, щоб вага Сонця зменшилася на один процент. Сонячного пального вистачить на багато мільярдів років. 
    Гравітаційні сили на поверхні нашого світила в 28 разів перевищують земні. Середня людина важила б там близько двох тонн. Щоб подолати відстань від Землі до Сонця, світлу потрібно 8 хвилин 18 секунд; ракеті, що летить із швидкістю 11,2 кілометра за секунду, — близько чотирьох років. 
    Поки ми читали ці рядки, Сонце подарувало нам півтора мільйона Дніпрогесів енергії. «Вічно палаючий океан», — писав про наше світило Михайло Ломоносов. 
    Книга, яку ми пропонуємо увазі читачів, розповість про всю планетну сім’ю Геліоса, крім Землі і Місяця. Знань про нашу рідну планету накопичено стільки, що це тема для окремої книжки. Це ж саме можна сказати і про Місяць, сріблястий серп якого ще донедавна горів на зоряному небі нерозгаданим знаком запитання. Сьогодні ж, коли там побували «місяцеходи» і люди, сторінок, присвячених нашому природному супутнику, вистачило б, щоб викласти ними всі 384 тисячі кілометрів, які відділяють нас від нього. 
    Був час, коли наївні земляни вважали, що світ Селени такий же, як і земний, і навіть кращий. У 1780 році англійський астроном Вільям Гершель, почесний член академії наук багатьох країн, основоположник зоряної астрономії, писав: «Порівнюючи Землю з Місяцем, ми переконуємося, що наш супутник забезпечений світлом і теплом, має грунт, можливо, навіть придатніший для життя, ніж земний… Якби мені довелося вибирати, жити на Землі чи на Місяці, я, не вагаючись жодної хвилини, обрав би Місяць». 
    Гай-гай, коли б дожив Гершель до наших днів, він би, не вагаючись жодної хвилини, відмовився б від своїх слів. А тоді ж вірили! 
    А втім, як на завтрашній день, то, можливо, Гершель і мав рацію. Безперечно, що колись на нашому супутнику будуть створені штучні поселення, не гірші від земного світу. Вже сьогодні існують проекти місячних міст. Авторами одного з них стали директор провідної проектної фірми Фінляндії Пекка Террява і радянський архітектор Джангар Пюрвєєв. Їхнє місто «Луна-2012» надзвичайно просте, воно максимально враховує умови місячного буття. 
    Оскільки доставка на Місяць будівельного матеріалу дуже дорога, архітектори пропонують використати легкі надувні конструкції, котрі можна скласти протягом кількох годин. Згори вони будуть покриті шаром «місяцебетону», який захистить від сонячної радіації. 
    Місячне селище складатиметься з двох з’єднаних між собою кругів радіусом ЗО і 200 метрів. У центрі поселення буде розташований так званий адаптаційно-реабілітаційний зал… 
    Словом, не втомлюючи читачів переказом уже відомих істин про Землю і Місяць, ми розповімо про: 
    меткого «кур’єра» Сонця, названого ім’ям давньоримського бога торгівлі Меркурія; на одній половині цієї планети панує немилосердна спека, на іншій — нестерпний холод; 
    нашу найближчу сусідку — яскравосяйну Венеру, котра ховає свою вроду за густою пеленою хмар; 
    суворий і днедавній світ Марса, над супутниками якого тривалий час тяжіла підозра, що вони штучні; 
    загадкового велетня, який носить ім’я богів: об’єм Юпітера у 1310 разів більший, ніж об’єм Землі; 
    унікальне диво Всесвіту — планету Сатурн, окільцьовану фантастичною короною, довжина якої сягає мільйона кілометрів; 
    єдину із всіх планет, вісь обертання якої не просто нахилена, а буквально лежить «на боці» у площині своєї орбіти, чим і пояснюються її багаторічні дні і ночі, — Уран; 
    планету, відкриту «на кінчику пера», — Нептун; 
    холодний і непривітний світ Плутона — останньої із дев’яти планет (та чи останньої?), куди сонячне проміння доходить через п’ять з половиною годин; 
    чисельну сім’ю внуків Сонця — природні супутники планет; 
    планети-ліліпути, яких у Сонячній системі налічується не менше ста тисяч, однак разом узяті вони не становлять і однієї тисячної частки маси Землі. 
    Скільки й світить Сонце, людина прагнула збагнути довколишній світ. Вона задивлялася в заобрійну далечінь, йшла туди І відкривала нові краї і землі. Великий мандрівник-мореплавець сучасності Тур Хейєрдал писав: «Людина навчилася ставити вітрила раніше, ніж сідлати коня. Жердину й весло вона почала використовувати на річці і на морі раніше, ніж колесо — на суші». Справедливі слова! Та ще раніше від винайдення весла і колеса людина подивилася на небо і, вловивши зоряний блиск космосу, пройнялася жагучою мрією проникнути туди. Цим дерзновенним поривом вона живе і сьогодні. Як колись освоювала незвідані острови, архіпелаги і континенти рідної планети, так і зараз, сягнувши за межі Землі і посилаючи у космічні безодні своїх автоматичних розвідників, прагне вивчити інші планети великого дому Геліоса. І на цьому шляху кристал небес їй не перепона. На цьому шляху нам світить Сонця лик. 
      МЕРКУРІЙ: 
     «Я — вісник неба, посланець богів» 
      Кур’єр Олімпу 
    Найближча до Сонця планета знана людям з давніх-давен. Ще в IV столітті до нашої ери, коли відомим планетам давали «божественні» імена, римляни назвали її Меркурієм, греки — Гермесом. Ці імена тотожні. 
    В еллінській міфології Гермес — син Зевса і німфи Майї. Вісник богів, сам бог торгівлі й ремісництва, опікун мандрівників. Своїм чарівним жезлом міг насилати сон на людей і богів чи будити їх зі сну. Супроводив душі померлих в останню путь — до підземного світу. Неперевершений у спритності і красномовності. 
    Гонець, вістун, кур’єр, дозорець, ординарець самого егідодержавного Зевса, він мав силу-силенну обов’язків і доручень. Згадаймо, як він чудово порятовує легендарного Одіссея, коли той, повертаючись додому, потрапив на острів Ееї, де жила дивна богиня, черівниця Кіркея. Ось як про це розповідає сам Одіссей:[1] 
    «…Взявши зброю, я подався до лісу. Пойнятий тривогою за долю своїх товаришів, незчувся, як опинився у глибокому яру, неподалік од дому підступної богині. 
    Несподівано з-за дерева вийшов мені назустріч прегарний стрункий юнак із золотим жезлом. Я вкрай збентежився, бо впізнав вісника богів і покровителя подорожніх — всюдисущого Гермеса. Взявши лагідно мене за руку, він промовив: 
    — Стривай, бідолашний Одіссею! Куди прямуєш, не знаючи цього краю? Невже до лукавої відунки Кіркеї? Твоїх воїнів вона обернула на свиней і замкнула у хліві. І ти йдеш їх визволяти? На тебе чекає така ж доля. Та я врятую тебе. Слухай лишень: візьми оце чарівне зілля, з ним ти сміливо можеш іти до Кіркеї. Коли вона подасть тобі келих з вином, ти не бійся і випий — чорні чари тебе не здолають. А як Кіркея замахнеться на тебе довжелезним києм, вихопи свого гостролезого меча із піхов і кидайся з ним на красуню. З ляку вона погодиться на всі твої вимоги — розчаклує твоїх воїнів і прихистить вас… 
    Так промовив світлосяйний бог і дав мені зілля, вирвавши його просто з землі. Корінь був чорний, а цвіт — наче іскристий сніг. Небожителі звуть це зілля «молі». Смертній людині рвати його небезпечно. 
    Поки я зачудовано розглядав диво-рослину, Гермес зник між дерев…» 
    Та не всі діла Гермеса були благочестивими. Траплялися й неприглядні доручення. Так вийшло в історії з Прометеєм. 
    …Похмуре морське узбережжя Кавказу. Високий і крутий бескид. На ньому страждає в муках розіп’ятий Прометей, який виніс з Гефестової кузні життєдайний вогонь і подарував його людям, за що розгніваний Зевс-громовержець жорстоко покарав зухвальця. Але вогненосний титан не скоряється. Безпорадний, скутий ланцюгами, він шле прокляття жорстокому тиранові, провіщаючи його падіння. І тут до нього прилітає Зевсів син, щоб вивідати, хто може загрожувати цареві богів і звідки чекати небезпеки. Захисник земних смертних відповідає захмарному відвідувачу: 
   Як щось від мене сподівавсь довідатись —Ні мук таких немає, ані хитрощів,Щоб ними Зевс присилував сказати це,Аж поки пут ганебних не розв’яже він.Нехай палючим кидає він полум’ям,Завіє все снігами білоперими,Громами хай загрожує підземними, —Нічим мене сказати не присилує,Кому його належить з трону скинути. Спокусливий гонець Олімпу вдається до хитрощів: улещує, задобрює, умовляє, погрожує, але богоборець залишається непохитний: 
   Свого нещастя на негідне рабство яНе проміняю, — це запам’ятай собі. Гермес — найактивніший серед небожителів і… найнещасніший. Він буквально розривається від багатьох навантажень. Ось його відверте звіряння: «Тільки-но встану ранком, одразу треба йти замітати (яка проза, як для бога! — О. Є.) в їдальні. Ледь устигну навести лад у божих кубельцях… треба йти до Зевса й розносити по землі його повеління, бігаючи до безтями туди й сюди; тільки це закінчиться, я, ще весь у пилюці, мушу вже подавати на стіл амброзію… І найжахливіше те, що я, єдиний з усіх богів, ночами не сплю, а повинен водити до Плутона померлих, маю бути провідником небіжчиків і бути присутнім на підземному суді». 
    Отака горопашна доля бога, ім’ям якого назвали першу планету Сонячної системи. 
      Стайєр на орбіті 
    Аналогічна доля і самої планети. Стародавні звіздарі знали, яке ім’я їй дати. Назва безпомильна. Справді, Меркурій, будучи найменшим серед планет земної групи (його поперечник близько 4860 км, а маса дорівнює 0,056 маси Землі), гасає навколо Сонця, як невтомний стайєр по біговій доріжці стадіону. З усіх планет він найпрудкіший— щосекунди залишає позаду майже півсотні кілометрів. 
    Маючи таку «кур’єрську» швидкість, космічний корабель подолав би відстань від Землі до Меркурія менше як за місяць, а від Меркурія до Сонця дістався б за тринадцять днів. 
    Завдяки такій фантастичній швидкості Меркурій здійснює повний оберт навколо Сонця за 88 земних діб, тобто рік на ньому на 272 дні менший від земного. Біг цієї планети такий стрімкий, що її переміщення по небосхилу можна помітити навіть неозброєним оком. 
    Меркурій поволі обертається навколо своєї осі. На ньому довгі дні і довгі ночі. Довгі, але не вічні, як вважали ще не так давно з легкої руки відомого італійського астронома Джованні Скіапареллі. Цей шановний звіздар прославився не тільки гіпотетичними марсіанськими «каналами». Об’єктом його досліджень були також Меркурій, Венера, метеорні потоки, подвійні зорі. У 1859–1860 роках він працював у Пулковській обсерваторії, якій пізніше з нагоди 50-річного ювілею присвятив свою монографію про вплив геологічних факторів на обертання Землі. Був почесним членом Петербурзької АН, членом багатьох інших академій наук і наукових товариств. 
    Спостерігаючи за рухом Меркурія, Скіапареллі у 1889 році дійшов висновку, що періоди його обертання навколо власної осі і довкола Сонця адекватні. А це означало, що одним боком планета вічно повернута до світила, а інший дубіє у мороці і холоді, тобто на одній півкулі стоїть вічний день, а на іншій панує вічна ніч. Планета без зміни дня і ночі… Унікальний випадок! 
    Допустимо, що італійський астроном мав рацію. Допустимо також, що Меркурій, як вважав не менш відомий французький астроном Жан Байї, «оточений повітреподібною атмосферою». Що трапилося б з нею за таких незвичайних кліматичних умов? На одному боці, де панує вічна ніч, газова шуба планети під впливом страшного холоду перетворилася б на рідину і замерзла. Атмосферний тиск різко впав би. Тоді сюди полине нагріта Сонцем атмосфера з іншої півкулі і теж закрижаніє. Так врешті-решт вся газова оболонка планети скупчилася б на одному боці і стала кригою. Цікаве видовище! 
    Проте і Скіапареллі, і Байї помилилися. У 1965 році істину встановили радіотелескопи. Стало відомо, що Меркурій обертається навколо своєї осі не в унісон свого обертання довкола Сонця, тобто не за 88 земних діб, а за 59. За один меркуріанський рік планета здійснює півтора оберта навколо осі. Отже, за такого руху заскніла «вічність» дня і ночі унеможливлюється. На Меркурії є зміна світла і темряви. День там триває 88 земних днів і стільки ж тягнеться ніч. Якщо земна доба дорівнює 24 годинам, то на першій планеті Сонячної системи вона триває… 4224 години! 
    Ще одна меркуріанська дивовижа. Планета бігає навколо світила по дуже витягнутій еліптичній орбіті. (Виконуючи доручення богів, гонець Олімпу проникав у найвіддаленіші закутні горішнього і підземного світу.) У поєднанні з повільним обертанням навколо осі це породжує вражаючі ефекти. Космонавтам, що прилетіли на цю планету, здавалося б, що Сонце «неправильно» рухається по небосхилу. Воно може прискорювати чи сповільнювати свій рух, зупинятися чи навіть ненадовго повертатися назад. Це незвичайне явище «маятникового» руху назвали «ефектом Ісуса Навина», який за біблейним переказом зупинив одного разу Сонце. Такий «кінець світу» триває на Меркурії по два тижні планетного «ранку» і «вечора». У деяких зонах меркуріанської кулі появу і зникнення Сонця можна спостерігати двічі на добу. Більше того, світило може в одному й тому ж місці сходити і заходити. 
    Звичайно, такі небесно-механічні метаморфози не могли не привернути увагу вчених. Деякі з них поспішили пояснити це явище тим, що Меркурій колись ніби був… супутником Венери і знаходився від неї на відстані всього 480 000 кілометрів. Та потім складні гравітаційні сили сповільнили його рух, і планета за кількасот мільйонів років вийшла на самостійну сонячну орбіту. Ситуація, що й казати, екстравагантна. Та вона поки що не вийшла з розряду гіпотези і фактами не підтверджена. Якби богиня краси й кохання й мала свого супутника, то навряд чи вона випустила б його з своїх обіймів. 
      Побратим Місяця 
    Що ж чекає космонавтів на Меркурії, який, одержуючи в сім разів більше тепла, ніж Земля, одним боком буквально купається в сонячному палі, а з тилу відкритий всім холодам космосу? 
    Тривалий час думали, що там, на освітленому боці, стоять озера розплавленого металу, а на споночілій півкулі течуть ріки рідкого гелію з шматками твердого кисню й водню. Так гадали досить авторитетні вчені. 
    1829 року в Москві вийшла книга під назвою «Астрономія для тих, хто не знає математики, чи повний огляд цієї науки у новітньому її стані». Автором книги був уже згадуваний французький астроном Жан Байї. У розділі, присвяченому Меркурію, він писав: «Останнім часом помічені на Меркурії надзвичайно високі гори… Є причина думати, що Меркурій оточений повітреподібною атмосферою». 
    Майже через 150 років один з відомих радянських планетологів Л. В. Ксанфомаліті зазначав, що перша планета Сонячної системи уявлялася вченим такою: «Чорне небо. Розплавлена гарячими променями близького Сонця мертва поверхня. Химерні скелі втопають в озерах розплавленого металу. Сліпуче сонячне світло і глибокі чорні тіні». 
    Таким бачили земляни меркуріанський ландшафт у докосмічний час. Вчені гадали, що коли планета повернута до світила одним і тим же боком, то сильний розігрів поверхні міг народити басейни з розплавленим оловом, вісмутом, кадмієм, а на зворотному боці, де температура падала за 150 градусів холоду, могли потекти ріки гелію з затверділим киснем та воднем. 
    Коли ж на планеті була відкрита зміна дня ї ночі і не виявлено помітних ознак атмосфери у буквальному розумінні цього слова, довелося припустити, що цілковитого плавлення поверхневих гірських порід, навіть легкоплавких металів відбуватися там не може. На меркуріанській поверхні ніде не може бути ділянки, яка б тривалий час зберігала дуже високу температуру. Що ж до нічного боку, де панують страшні морози, то оскільки Меркурій позбавлений «повітреподібної атмосфери», там просто замерзати нічому. Отож сподівання на «гелієві ріки і кисневі береги» теж марні. 
    І все-таки якою температурою може зустріти землян Меркурій? Максимальна температура його поверхні в екваторіальній зоні може досягати 450–480 °C, а вночі знижуватися до мінус 170–180 °C. Після денного нагріву поверхня охолоджується дуже швидко: вже через дві години після смеркання температура сильно нагрітих місць падає до мінус 140 °C. За такої амплітуди коливань температури ні розплавитись, ні замерзнути ніщо не встигає. 
    Усе це підтвердив космічний апарат «Марінер-10». Він був запущений з Землі як штучна планета Сонячної системи. Траєкторію його польоту розрахували так, щоб при зближенні з Венерою він… відхилився в район Меркурія, пролетів поблизу нього і через кожні 176 земних діб знову повертався до пенатів бога торгівлі і опікуна мандрівників. «Марінер-10» тричі пролетів поблизу Меркурія, сфотографував його поверхню і провів поляризаційні, спектрометричні і магнітометричні дослідження. Перша зустріч посланця Землі з вісником богів відбулася 29 березня 1974 року. Космічний апарат пролетів на відстані 720 кілометрів від Меркурія і зазняв понад дві тисячі кадрів плівки з зображенням його поверхні. 
    Через 176 діб ненаситний «Марінер-10» знову підлетів за олімпійськими дарами. Його дві телевізійні камери зафіксували близько 40 процентів площі всієї поверхні планети. 
    16 березня 1975 року відбулося третє і останнє побачення міжпланетного зайди з горопашним кур’єром Олімпу. Міжпланетний корабель пролетів на відстані 320 кілометрів від Меркурія (на такій висоті літають над своєю планетою космонавти Землі). Це дозволило здійснити детальне фотографування рельєфу планети — земляни побачили далеку, за десятки мільйонів кілометрів, планету так виразно, як Місяць у телескоп із Землі. 
    Подальша доля «Марінер-10» невідома. Після його третього підльоту до планети передача інформації припинилась. Не виключена можливість, що він став бранцем Меркурія. Зустріч земного розвідника з дозорцем Олімпу була, певне, такою дружелюбною, що вони поріднилися навіки. 
    А що ж земляни? Їм було не до свого посланця, їх приголомшило те, що він побачив і передав. 
    — Та це ж Місяць! — вигукнули селенологи, побачивши передані знімки. — Невже у нашого супутника з’явився двійник? 
    Схожість Меркурія з Місяцем була вражаючою. Порівняли їхні фотографії і не могли відрізнити. Як і наш небесний сріблястий красень, перша планета Сонячної системи суціль всіяна короноподібними кратерами діаметром від кількох десятків метрів до 100 і більше кілометрів. 
    — Сліди метеоритного бомбардування, — висновили спеціалісти. 
    Незахищений атмосферою Меркурій, як і Місяць, справіку відкритий усім «вітрам» космічного безмежжя. 
    Що ж це за «вітри», що так густо подзьобали поверхню планети? Звідки вони прилинули? На думку більшості вчених основним постачальником метеоритів слугує потужний астероїдний пояс, що лине між орбітами Марса і Юпітера. Розвиваючи цю гіпотезу, американський планетолог Г. Везерилл пішов далі. Він гадає, що свого часу поблизу Землі і Венери пролітав велетенський астероїд. Під дією сил тяжіння він розпався, і його осколки рівномірно розсіялися по планетах земної групи, завдавши позбавленим газових оболонок тілам значних ударів, сліди від яких дійшли до наших днів у вигляді кратерів. 
    Та хоч би там що, меркуріанська морфологія кратерів близька до місячної. Їхнє ударне походження не викликає сумнівів. Кожен кратер має добре окреслений вал, сліди викидів роздробленого при ударі матеріалу. Багато кратерів має центральну гірку і терасну структуру внутрішнього схилу. 
    Земний автоматичний посланець виявив на Меркурії гігантський кратерний район — улоговину Калоріс, або басейн Жари, який ще, за аналогією з з місячним Морем Дощів, назвали Морем Спеки. Його протяжність можна порівняти з довжиною Дніпра. Улоговину облямовує гірський вал висотою до двох кілометрів. Гадають, що це циклопічне утворення — наслідок страхітливого удару астероїда об поверхню планети на останніх стадіях її «народження». 
    Та не тільки схожістю з Місяцем подивував землян Меркурій. Є на ньому таке, до чого наш супутник, як кажуть, не доріс. Це гігантські гірські «стіни», щось схоже на Велику Китайську стіну, їх назвали ескарпами. Висота цих виступів сягає двох, а в довжину вони тягнуться на сотні кілометрів. Природа меркуріанських «стін» така дивовижна, що дехто приписав їм мало не штучне походження. Насправді ж гірські виступи на Меркурії — результат циклопічного стиснення його поверхні. 
    Колись, мільярди років тому, розплавлений Меркурій, остигаючи, почав спресовуватись. У процесі цього стиснення й утворилися грандіозні брижі, насуви, складки. 
    Є, правда, й інша гіпотеза походження ескарпів, їхнім творцем називають… Сонце. Оскільки Меркурій дуже поволі обертається навколо своєї осі, а Сонце несамовито ганяє його навколо себе, страхітливі сили тяжіння немов повитягували з бідолашної планети жили. Затвердівши, ці «витяги» так і залишилися кам’яними виступами, ніби велетенські бархани в пустелі. Екзотичне пояснення, але маловірогідне. 
    Отже, кратери, басейни, ескарпи… А як їх назвали? 
      Пустеля Прометея і кратер Пушкіна 
    Назви нововідкритим астрономічним об’єктам дає, присвоює і затверджує Міжнародний астрономічний союз. Цьому акту передує копітка робота спеціальних комісій, до яких входять представники різних країн. 
    Коли астрономам передали фотографії Меркурія, виникла необхідність дати назви багатьом об’єктам «наново відкритої планети». Правда, деякі деталі на поверхні Меркурія були помічені і названі ще до космічної ери. Як було вже зазначено, побілясонячну планету досліджував італієць Джованні Скіапареллі. Багато часу присвятив їй американець Персиваль Ловелл, той самий, який гаряче обстоював наявність розумного життя на Марсі (фатальна помилка) і теоретично обгрунтував положення ще невідомої планети (безпомильне передбачення) Плутон. Залишив свої автографи на Меркурії і француз Ежен Антоніаді, який одним із перших розвінчав штучне походження марсіанських «каналів». У 1934 році Антоніаді склав карту Меркурія. За традицією окремі об’єкти планети були названі іменами героїв грецької І римської міфології. Так, з’явилися Аполлонія — країна могутнього брата Гермеса, Галлія — його священна птаха, Кіллена — гора в Аркадії, де згідно з міфом народився бог торгівлі, пустеля Прометея, якого Гермес намагався схилити до ніг Зевса. 
    Рівнини Меркурія дістали імена богів різних народів, зокрема Одіна — головного божества скандінавської міфології, Тіра — міфологічного героя стародавньої Фінікії. 
    Кільком об’єктам планети дали імена астрономів — піонерів у відкритті меркуріанського рельєфу. На першому місці стоять Скіапареллі й Антоніаді, на честь яких названі гірські пасма. 
    Унікальні ескарпи дістали назви дослідницьких суден усіх часів і народів. Так, на карті Меркурія, покровителя мандрівників, «опинились» колумбівська «Санта-Марія», «Восток» і «Мирний» Беллінсгаузена і Лазарєва, на яких ці відважні російські дослідники відкрили шостий материк — Антарктиду. 
    Долини Меркурія нарекли найменуваннями радіоастрономічних обсерваторій. Наприклад, долина кримського Сімеїза… Та найбільше на карті цієї планети імен видатних діячів культури — письменників, поетів, художників, композиторів. Є кратери Пушкіна, Достоєвського, Чайковського, Бетховена, Баха, Гете… 
    Цікава історія виникла з присвоєнням назви одному з кратерів діаметром близько 100 кілометрів. Ось як про це розповідає відомий популяризатор досягнень астрономічної науки, автор книги «Астрономічна мозаїка» Фелікс Зігель: «За пропозицією радянських вчених цьому кратеру вирішили присвоїти ім’я талановитого російського архітектора XVI віку, творця храму Василя Блаженного на Красній площі в Москві. Називали його Іван Постник Яковлєв Барма. Це складне ім’я тривалий час було джерелом непорозумінь. Вважали, що знаменитий Покровський собор зводили два архітектори — Постник і Барма. Насправді, Постник— це прізвисько будівельника по імені Іван. Яковлєв — по батькові, тобто Якович. Прізвищ за часів Івана Грозного взагалі не існувало. Друге прізвисько «Барма» Іван Постник одержав після того, як із завершенням будівництва собору його нагородили осібною наплічною накидкою, що називалася бармою. Не підозрюючи цього, робоча група МАС присвоїла кратеру ім’я Яковлєв. Ким був цей Яковлєв, ніхто, звичайно, не знав. Радянські вчені двічі протестували, після чого ім’я Яковлєв замінили почесним прізвиськом Барма». 
    Отака паспортизація об’єктів меркуріанського ландшафту. 
    …Лине по витягнутій орбіті навколо Сонця маленька планета. Поволі сходить над її буруватою поверхнею величезне світило. Разом із жаскою спекою ллється на меркуріанські долини, кратери й ескарпи вбивчий потік сонячної радіації. Він такий потужний і смертоносний, що ні про які форми життя в цьому пеклі не може бути й мови. 
    Так, життя на Меркурії неможливе. Зате тут можна влаштувати чудовий комплекс служби Сонця, завдяки якому матимемо безпомильні прогнози сонячних бур, від яких залежить існування всього живого на планеті Земля. 
      Планета з гіпотези 
    Отже, Меркурій — найближча до Сонця із достовірно встановлених планет. Чому ми так говоримо? Та тому, що існує припущення, буцімто ближче до денної зірки обертається ще одна планета. Виходить, не Меркурій, а вона — перша і десята за ліком у Сонячній системі? Хто знає… 
    Вперше про цю планету заговорив ще в минулому столітті відомий французький астроном Урбен Жан Жозеф Левер’є. Він був членом-кореспондентом Петербурзької АН, заснував Міжнародну метеорологічну службу, вдосконалив теорію руху всіх великих планет Сонячної системи, теоретично відкрив планету Нептун. 
    Досліджував Левер’є і иобілясонячний простір. У результаті тривалих спостережень за рухом Меркурія у 1859 році він припустив існування інтрамеркуріанської планети, яку назвав ім’ям давньоримського бога Вулкана, що ототожнювався з давньогрецьким богом вогню і ковальства Гефестом. 
    Гефест — син Зевса і Гери, брат Гермеса і чоловік красуні Афродіти. У суперечках богів завжди тримав сторону матері, за що Зевс якось скинув його з Олімпу. Упавши на скелястий острів Лемнос, Гефест відтоді став накульгувати. Як і Гермес, не цурався тяжкої фізичної праці: кував блискавки для Зевса, будував олімпійцям палаци, учив простих смертних різним ремеслам. 
    Гефест завжди доброзичливий до людей. І люди шанували його. У гімні, створеному в VI столітті до нашої ери, говорилось про Гефеста: 
   Музо, Гефеста оспівуй, відомого розумом мудрим!Разом з Афіною він ясноокою дивним ремесламСмертних людей на землі научив, бо, як дикі звірини,В давнішню пору вони оселялись у горах, у печерах.Ну, а тепер навкруги, навчені всяким мистецтвамМайстром славетним Гефестом, протягом рокуПеребувають у житлах своїх без важкої турботи… Таким був бог, ім’ям якого назвали планету, котра, якщо й існує, крутиться сперед очей Сонця, як у Вулкановому вогнищі. 
    Пізніше на наявність Вулкана вказав також радянський астроном С. С. Гамбург. Він виявив сліди невідомої планети у вигляді тіні, що ковзає по диску Сонця. Щоб внести нове небесне тіло в астрономічні каталоги, цього замало. Потрібні нові дані. Їх і шукають нині вчені. Напевне, тільки з польотами автоматичних чи пілотованих космічних кораблів у район Сонця вдасться прояснити обстановку. Отож чи з’явиться в Меркурія реальний, а не міфологічний брат, і чи побаче вродлива Венера, вона ж Афродіта, свого справдешнього чоловіка, покаже час. 
      СОНЯЧНИЙ ГРІМ 
     ФАНТАСТИЧНЕ ОПОВІДАННЯ 
    Чим нижче Сонце, тим довші тіні. 
    Григорій Сковорода Сонце зійшло там, де зайшло минулого дня. Але ніхто з екіпажу космольота «Правда» не помітив цієї дивної метаморфози рідного світила. 
    Велетенське, як колесо стародавнього воза, і химерне, як голова міфічного дракона, воно струменіло тут пекельним вогнем. 
    Але й цього земляни не відчували. Щоб не підставляти себе жахливому осонню чи дошкульній холоднечі, що панувала на зворотному боці планети, вони, як ніч за днем, йшли синхронно за Сонцем, їхня база, перебуваючи на етиці дня і ночі і маючи антигравітаційну тягу, постійно рухалась, повертаючи свої боки то до світла, то до тіні. 
    — Не розумію тих, хто раніше десантувався на Меркурій, — мовив астробіолог Попович, зайшовши до каюти командира космольота. — Вони або знемагали під немилосердним сонцепалом, або ж дубіда від лютого морозу ночі. І, траплялося, гинули. До речі, хто перший запропонував створити літаючу базу типу «день-ніч»? 
    — Академік Шафорост, — відповів командир космольота Куриленко. — Три роки тому ми прилітали з ним сюди. Одного разу він вирушив у розвідку на всюдиході. Що з ним там сталося, достеменно не знаю. Але, повернувшись, він звелів негайно згортати експедицію і стартувати на Землю. «Так ми ніколи не освоїмо цю планету, — сказав він тоді. — Тут хтось побував до нас, могутніший І розумніший. Маємо внести корективи у програму досліджень цієї планети». Отоді й народилася ідея створення літаючої бази «день-ніч». 
    — Була, здається, ще пропозиція, — продовжив розмову астробіолог, — встановити базу на одному з меркуріанських полюсів, звідки нібито відкривалась чудова нагода досліджувати Сонце… 
    — Так, висувалась і така ідея. Але цей проект мав один гандж — дослідники могли бачити тільки половину сонячного диска. Інша ховалась за лінією горизонту. Що ж виходило? Отаборитись на Меркурії, тобто найближче до Сонця, і не бачити всього Сонця… Це все одно, що стрибнути у воду і не викупатись, чи прийти до кінозалу і не подивитися всього фільму, — по цих словах командир, щось згадавши, підвівся і ввімкнув відеофон. 
    На екрані спливла каюта, де розміщалась служба планетолога Карпенка. 
    — Результати гравітаційного зондування готові? — запитав командир. 
    — Будуть за десять хвилин, — відповів планетолог. — Не хвилюйся, командире, до об’єкту ще далеко… 
    При згадці про «об’єкт» Куриленко спохмурнів, вимкнув відеофон і взяв до рук зведення, що годину тому подав астрофізик Міняйленко. 
    Той вперше брав участь у міжпланетній експедиції, і, зрозуміло, що командир час від часу ревізував його роботу. 
    — Ти знаєш, — звернувся він до Поповича, переглянувши зведення астрофізика, — мені дедалі більше подобається робота нового члена нашої експедиції. 
    — Ще б пак, — усміхнувся Попович. — Це ж визначний учений планети. Правда, він за вдачею анахорет, домосід, у космосі ще не був, але на зорі дивиться просто — як на вуличні ліхтарі. До речі, це він допоміг академіку Шафоросту переорієнтувати головні завдання меркуріанських експедицій, що дуже не сподобалося геологу Гаху. 
    — Я б теж після цього не вітався з ним. Згорнув, по суті, всі геологічні пошуки рудних металів на Меркурії… Але що зробиш — Сонце виявилось головнішим і актуальнішим для Землі… 
    — Авжеж, — пожвавився астробіолог, — Сонце справіку було живоносним вогнем на Землі. Але не тільки живоносним, — по цих словах Попович нервово стиснув руки І мимохіть подивився на передній екран зовнішнього огляду, де розпеченими іскрами палахкотіла гігантська сонячна куля. — І не тільки живоносним, — повторив він спроквола. — Масові епідемії хвороб, жахливі природні катаклізми, руїнацїя атомних об’єктів… Є підозра, що наше світило диригує війнами, ба, навіть спричинює сімейні чвари… 
    — Щодо сімейних чвар, — усміхнувся Куриленко, — то це справа сімейна, а ось що стосується згубного впливу Сонця на все живе, то я пригадую слова великого вченого минувшини, геніальність якого визнали тільки пізніше. Він говорив, що бувають дні, коли для хворої людини Сонце стає джерелом згину. В такі дні з життєдавця воно перетворюється на заклятого ворога, від якого людині нікуди ні сховатися, ні втекти. Смертоносний вплив Сонця діймає людину всюди, хоч де вона перебуває… 
    — Я ж казав, що Сонце не тільки народжує, а й губить. Але не будемо, командире, чорнити осяйний лик нашого світила. Давай краще згадаємо, що говорили древні. А вони казали, що якби Сонце не сяяло постійно над нашими головами, а було бачене з якогось одного місця, люди б цілими товпами безперервно ходили туди, щоб споглядати диво небесне і милуватися ним. 
    — Ось і ми прилетіли під саме крило денної зірки, щоб помилуватися нею, якщо, звичайно, обставини сприятимуть. 
    — Гадаю, командире, нам буде не до цього. Здається, Карпенко йде… 
    На порозі постала кремезна постать планетолога. 
    — Амплітуда коливання гравітації в районі об’єкта вдвічі вища, — повідомив він. 
    — Гравітаційний вітер чи, може, циклон? 
    — Не думаю. На решті меркуріанської території спокійно… 
    — Виходить, вся заковика в об’єкті? 
    — Напевне… 
    Запала тиша. По хвилі командир мовив: 
    — Продовжуйте пильнувати за об’єктом. У разі чого — негайно до мене. 
    Карпенко вийшов. Попович теж хотів було за ним податися, та враз зупинився і зацікавлено подивився на Куриленка. 
    — До речі, це той об’єкт, на який три роки тому натрапив Шафорост? 
    — Він… 
    — Що ж це за диво таке? 
    Куриленко пильно поглянув на астробіолога, хвилину мовчав, потім, ніби на когось гніваючись, иевдоволено мовив: 
    — Я знаю не більше від тебе. Одне, за словами академіка, відомо-це об’єкт штучного походження, щось на зразок підземної геліоустановки. Хто її встановив і кому вона належить — про це можна тільки гадати. Наш планетолог через меркуріанський супутник веде спостереження за об’єктом. 
    — Де ж він розташований? 
    — В одному з кратерів улоговини Калорис. Ми будемо пролітати над ним… 
    — Передбачається вихід на поверхню планети? 
    — Подивимося. Бачу, ти вже загорівся… 
    — А чом би й ні? Пізнавати невідоме — це ж сенс нашого буття. 
    — А чи відомо тобі, що пізнавати — це навчатися того, що ти вже знаєш. 
    — Не згоден, командире. Треба брати глибше ї ширше. Потрібно не просто пізнавати світ, потрібно діяти. А діяти — це й є те, що називається демонстрацією своїх знань. 
    — Гай-гай, голубе, бачу куди ти хилиш. Кожен прагне навчити іншого того, чого найбільше потребує сам… 
    Астробіолог довго дивився на командира. Потім, певне, бажаючи взяти реванш, заговорив: 
    — Колись за старовини побутував звичай ототожнювати свій інтелект з інтелектом співрозмовника. 
    — Не розумію… 
    — Ну, коли, скажімо, тобі треба було збагнути, наскільки людина, з якою ти зустрівся, розумна чи дурна, добра чи лиха, про що вона думає, ти надавав своєму обличчю такого самого виразу, як у неї, а тоді чекав, щоб і в тебе з’явилися такі ж думки та почуття, як у твого співрозмовника. Це називалося «розгадати людину»… 
    Куриленко, відчувши, що Попович заводить його на слизьке, скинув маску поблажливої добродушності. 
    — Туман усе це, — мовив він. — Якщо вже вдаватися до минувшини, то ти яко мислиш, такмо й речеш. Туман усе це… 
    — Позитивний туман, командире. 
    — Краще вже негативна ясність, ніж позитивний туман. А загалом усе це семантична еквілібристика, на яку ти неабиякий мастак. 
    — Так, командире, ти маєш рацію. Дуже важко шукати у темній кімнаті чорну кішку… 
    — Одна голова — добре, а півтори — краще… Ти це хотів сказати? 
    — Ось ти, командире, — усміхнувся Попович, — і вдався до ототожнення свого інтелекту з моїм… 
    — Повторюю, — з притиском мовив командир, явно воліючи завершити розмову, — що все це хрестоматійне суєслів’я. Колись навіть півторарозумних вважали за напіврозумних, бо сприймали тільки третину їхнього розуму. Утямив? А що було робити? Люди народжувалися без дзеркал у руках і пізнавали себе, вдивляючись, як у дзеркала, в інших людей… 
    — Перед нами зараз одне дзеркало, — відказав астробіолог, — те, що палахкотить за стінами нашої бази. Піду до Карпенка. Мене надто зацікавив загадковий об’єкт… 
    Залишившись на самоті, Куриленко вийшов на зв’язок з космольотом, залишеним в одній із глибоких штолень меркуріанських рудень, розроблених попередніми експедиціями. Прибувши на Меркурій, земляни пересіли на антигравітаційну літаючу базу і, рухаючись за Сонцем, пішли в обхід планети, щоб через рік повернутися до відправного пункту. 
    Відповів головний енергетик Треба: 
    — У нас все гаразд, командире. Правда, ми приречені на бездіяльність, але геолог Гах знайшов собі заняття. Він вивів бригаду роботів і длубається у нутрощах планети, шукаючи заповітні меркуріанські алмази. 
    — Передайте, що хай надто не захоплюється. Ми наближаємось до об’єкта. Можливо, необхідним буде ваш приліт… 
    — Є намір подивитися на об’єкт зблизька? 
    — Попович загорівся… Але ж ми не маємо права на зупинку. Якщо відстанемо від Сонця, потрапимо в ніч, що рівнозначно загибелі. Наша база не пристосована до лютих морозів, що панують на споночілому боці Меркурія. 
    — А якщо вислати вперед літаючу танкетку? 
    — Я вже думав над цим. Певне, так і зробимо. 
    — Хто полетить? 
    — Звісно, той, хто найбільше серед нас шукає сліди розумного життя. 
    — Попович? 
    — Авжеж… 
    Невдовзі, коли до об’єкта лишався день ходу, від бази відокремилась рухлива танкетка і швидким птахом полинула вперед. Проводжаючи її довгим поглядом, Куриленко задивився на вилинялий меркуріанський ландшафт. За ілюмінаторами бази панував вогненний пал. Сонце обернуло все доокілля на розпечену жаровню. 
    — Справжнє пекло, — почув командир у себе за спиною голос астрофізика Міняйленка. — Ось де буйство енергії! Перекинути хоча б дещицю на Землю!.. 
    — Перекинути на Землю? — перепитав командир. — Чи не рано замахуватись на Сонце? Був час, коли земляни запалили на своїй планеті атомні сонця. Це був дуже необачний крок. Не збагнувши до решти секретів атома, вони ввели його у щоденний вжиток, за що потім жорстоко поплатилися. Атомна енергія вийшла з-під контролю людей і накоїла багато лиха. Таке може статися і з сонячною енергією. Я не беру до уваги ті малопотужні сонячні електростанції, що здавна створені на нашій планеті. Йдеться про саму сонячну речовину. Поки до кінця не з’ясуємо анатомію Сонця, про перекачування його енергії в земний дім не може бути й мови. 
    — Для цього ми, власне, й прилетіли сюди. 
    — Так, але це тільки початок. Попереду велика й копітка робота… Стривайте, здається, надійшло повідомлення з меркуріанської орбіти… 
    — Надійшло, з чим я й прийшов, — мовив астрофізик. — Автомати супутника зафіксували потужний потік енергії, що лине з поверхні планети. 
    — Звідки саме? 
    — Його джерело — улоговина Калорис. 
    — Невже об’єкт? 
    — Так, локалізація засвідчила, що ріка енергії струмує саме звідти. 
    — Треба попередити Поповича… 
    — Я вже виходив з ним на зв’язок. Зараз на лінії чергує Карпенко. 
    — Я знаю астробіолога. Він ні перед чим не зупиниться. Потрібна гранична обережність. 
    — Його танкетка здатна на маневр. Він зможе обійти енергетичний стовп, а ось ми ризикуємо нахромитися на нього — маршрут нашої бази пролягає якраз над об’єктом. Йдемо прямо на нього… 
    — Ви хочете сказати, що коли не збочимо, може статися непоправне? — жорстко спитав командир. 
    — Авжеж, силове випромінювання таке потужне, що безвтратно пронизати його ми не зможемо. 
    — Доведеться пустити в хід резервні антигравітони і відхилитися від заданого курсу. 
    — А Попович? Він чекатиме нас в умовленому місці… 
    — Ми сповістимо його. Він теж сторонитиметься отих злополучних променів… 
    Спливло кілька земних годин. Попович двічі виходив на зв’язок. Повідомив, що добувся до об’єкта, успішно уникнув зіткнення з смертоносним стовпом, що, немов гігантський гриб, тягнувся у космічну безодню. Ще через деякий час сповістив, що виявив вхід до об’єкта і має намір скористатися ним..» 
    Командир спробував зупинити його, але зв’язок раптово урвався. Ввімкнули візуальне спостереження з супутника. Біля підніжжя одного з скелястих бескидів автомати виявили літаючу танкетку. Її кабіна зяяла пусткою, але енергетична установка працювала. 
    — Гаряча голова! — скрушно зітхнув Куриленко. — Пішов-таки, пішов прямо на рожен. Добре, коли вибереться до нашого підходу. Якщо ж ні, то ми нічим не зможемо йому зарадити. Продовжуйте викликати його. 
    — Марна справа, — з гіркотою мовив астрофізик. — Об’єкт глушить зв’язок. Тепер усе залежить від самого Поповича. Ми не в змозі проникнути в об’єкт. 
    — Справді, — погодився командир, — єдине, на що ми здатні, так це на обхід згубного стовпа. Скільки часу лишилося до зустрічі з об’єктом? 
    — Годин шість… 
    — Думаю, вони будуть варті всього року нашого перебування на Меркурії… 
    — Невже гадаєш, командире, завершити експедицію на об’єкті? — запитав планетолог Карпенко, котрий щойно зайшов до каюти командира. 
    — Обставини покажуть. В усякому разі передайте на космоліт, щоб він був готовий до старту. 
    Сказавши таке, командир мимохіть подумав: «А що це дасть?» 
   * * * Діставшись до об’єкта, Попович двічі обігнув зону силового струменя, а потім пристав до однієї з прямовисних скель, де помітив чорний отвір тунелю. Припаркувавши свою танкетку в тіні гори, він у жаростійкому скафандрі вийшов на поверхню і попрямував до виявленої «нори». 
    При вході на мить затримався, потім, відкинувши всі вагання, рішуче ступив у овал чорного отвору. Його обійняв густий морок. Стемніло враз, ніби хто повернув вимикач. 
    Астробіолог ввімкнув автономне освітлення. Пригледівся. Обабіч тягнулися відполіровані стіни меркуріанської породи, схожої на базальт. 
    Тримаючись правого боку тунелю, Попович рушив уперед. Коридор круто спускався вниз. Через кілька поворотів попереду заяскріло світло. В його променях замріли контури велетенського залу. 
    Зачудований побаченим, астробіолог нерішуче ступив в обійми примарного освітлення і враз відчув на собі цупкі пута свистючої сліпої енергії. 
    Ледве встиг відсахнутися назад. Відступив, шукаючи виходу, до прямовисної стіни. Але виходу не знайшов. Метнувся в один бік, в інший — аізрно. Жорсткі краги його скафандра весь час натикалися на ковзьку поверхню стіни. 
    Зупинився. Стояв, втупившись у стіну. Не наважувався подивитися на смертоносні омахи енергії, що клубочилися у центрі залу. Вони були такими щільними, що бачились навіть на око. 
    Здавалося, пірнеш у них і сам станеш енергією. 
    Його раптом посів ляк. Він збагнув, що ніхто з його товаришів не зможе прийти йому на допомогу, хоч би як вони хотіли цього. Єдина на всю базу танкетка залишилась біля входу до тунелю. Він сам собі перетяв шлях до порятунку і позбавив своїх товаришів можливості допомогти йому. 
    Не дочекавшись його, вони підуть далі за Сонцем, до якого невідривно прив’язані, бо воно, Сонце, живить їхній антигравітаційний рух. Якби вони зупинились, то вже назавжди. Такі нещадні правила синхронного руху. Звичайно, їх би підібрав космоліт, але ціною зриву всієї експедиції… 
    По цих думках він відчув навколо себе таку порожнечу, таку пустку, що, незважаючи на те, що в нього за спиною вулканили колосальні вихори енергії, його почали обіймати чорні мойри збайдужілості. Здавалося, все, що називається життям, покинуло його. 
    «Хай їй пак, цій планеті!» — подумав він і повернувся обличчям до розбурханого океану силових сплесків, де гойдалися, вирували і клекотіли тисячі міні-сонць. 
   * * * Спливли визначені шість годин. Обігнувши кратер, звідки фонтанував жахний потік енергії, літаюча база знову лягла на колишній курс. В умовленому місці Поповича не було. 
    Зачинившись у каюті, командир катувався перед неминучим вибором. «Викликати космоліт, — думав він, — але що це дасть, де гарантія, що астробіолог ще живий?.. Та й як його визволити з того камінного склепу? Вивести ж з безпечної штольні космоліт — це означає зірвати всю експедицію, на яку затрачені величезні кошти. Адже тут, біля об’єкта, їм не знайти подібного прихистку. Доведеться стартувати на Землю. Та й невідомо, як ще поведеться сам об’єкт. Хтозна, що за сили його створили. Ясно одне: вони значно могутніші від них, якщо змогли підняти у космічну безвість такі лави сонячної матерії… Стривай, — раптом похопився Куриленко, — а якщо залучити до рятувальної операції саму танкетку. Вона ж підлягає дистанційному керуванню!» 
    Командир негайно зв’язався з космольотом. 
    — Попович не вийшов на умовлене місце, — повідомив приреченим голосом. 
    — То ми стартуємо, командире? — спитав головний енергетик Треба. 
    — Ні, не треба, — відповів Куриленко. — Лишайтеся на місці. Спробуємо дістатися до астробіолога інакше. Дайте через орбітальний супутник команду на його пошук. Спрямуйте її на об’єкт, де стоїть танкетка, на якій знаходиться комп’ютеризований робот, запрограмований на врятування людей. Ось його й треба розбудити. 
    — Ви геній, командире! — вигукнув Треба. — Ми того робота з могили піднімемо. Настройте свій відеофон на супутник… 
    Коли на екрані командирської каюти з’явилося передане супутником зображення чорного входу до тунелю, ніякої танкетки там не виявилося. 
    — Що за оказія? — розвів руками командир. 
    — Це робота робота, — повідомив Треба, вибачаючись за словесний каламбур. — Щоб проникнути в тунель, він вирішив скористатися танкеткою. Вона вільно туди пройшла. Стежте за екраном… 
    Немов вічність, минуло десять хвилин. «Що він там бариться»? — нервував командир. Він пригадав, як одного разу такий же робот буквально за лічені секунди вихопив його з вогнедишного венеріанського вулкана, куди він мав необережність звалитися. Але хто знає, що коїться в тій меркуріанській «норі»? 
    Нарешті в темному отворі тунелю з’явилися знайомі контури танкетки. Немов від когось втікаючи, вона вихопилася на світ білий і стрімко злинула над зграсованою поверхнею планети, беручи курс на базу. 
    — Підготувати причальний бокс! — гукнув командир по внутрішній системі зв’язку. 
    Коли танкетка підлетіла до бази, Куриленко помітив в її кабіні знайомий силует астр о біолога… 
    — Ну що, легко шукати у темній кімнаті чорну кішку? — зустрів командир на порозі своєї каюти цілого і неушкодженого Поповича. 
    — Не іронізуй, командире, — у тон йому відповів астробіолог. — Я почувався там, як сліпий, що шукав у темній кімнаті чорного капелюха, якого забув придбати у минулому році. 
    — О, невиправний дотепнику, — усміхнувся Куриленко, — у цьому тобі не відмовиш… 
    До каюти зайшли планетолог Карпенко, астрофізик Міняйленко, астроном Яланський. 
    — Наше відкриття, — взяв слово Попович, — виходить з розряду ординарних. Академік Шафорост мав рацію. Це об’єкт штучного походження. Хто і коли його створив, важко сказати. Ясно одне: це велетенський акумулятор сонячної матерії, який не тільки конденсує енергію, а й трансформує її. 
    — Як ти гадаєш, куди? — спитав командир. 
    — За всіма даними, у район великих планет, де бракує тепла. 
    — Не виключено, що й на Землю, — додав астрофізик Міняйленко, — для тих, хто мешкає у четвертому вимірі й іноді з’являється на наші очі у вигляді астролівітуючих об’єктів, яких раніше мали за НЛО… 
    — Ну, це ще треба довести, — впав у слово астроном Яланський. — Невже ми так і не вступимо в контакт з об’єктом? 
    — Чому ж, — відгукнувся командир, — контакт можливий, але не з цією озією, а з її творцями. Тільки не зараз. У нас своє завдання — організація добре налагодженої служби Сонця. До того, щоб черпати з Сонця енергію, ми ще не дійшли. Маємо насамперед пізнати Сонце, щоб примножити його благодатний вплив на земне життя і звести до мінімуму його згубні прояви. Ревізувати об’єкт, який ми не створювали, непрохано копирсатися в ньому — цього не дозволяє нам етика космічних міжпланетних польотів… 
    І вони пішли за Сонцем, пішли шляхом, який ще не мав дороги. Вони прокладали цю дорогу. 
    Куриленко вже добре знав, що скаже йому там, на Землі, академік Шафорост. Це буде його улюблена фраза: «Як грім гримів, ми шапки познімали». І потім додасть: «Гріх диктувати свої закони у чужому монастирі». 
      ВЕНЕРА: 
     «Я — найосяйніша з усіх планет. Хто розгадає таїну моєї вроди!» 
      Яблуко кохання 
    Що то значить бути жінкою, та ще й вродливою! Венера, Афродіта, Кіпріда, Іштар, Люцифер, Вельзевул, Азазил — у богині кохання і краси, ім’ям якої за сліпучий блиск назвали другу планету Сонячної системи, було багато прізвиськ, добромисних і… негативних. 
    У давньогрецькій міфології Афродіта — дочка Зевса й океаніди Діони. Народилася у шумовинні морських хвиль біля острова Кіпру, звідки й пішло ім’я Кіпріда. Її чоловіком був багатотрудний і незугарний бог вогню і ковальства Гефест. Мала багатьох дітей: Гармонію, Ерота, Гермафродіта, достославного Енея та інших. 
    Образ Афродіти часто надихав античних митців. Фідій, ПраксІтель та інші скульптори давнини зобразили Афродіту як ідеал жіночої вроди. До наших днів збереглося кілька статуй «народженої у хвилях», найуславленіша з яких — Венера Мілосська, що зберігається в паризькому музеї Луврі. 
    Афродіта була чи не найпопулярнішою богинею Олімпу. Їй звірялися, до ніг її припадаючи, просили допомоги у найсвятішому почутті — коханні. І вона, сама втілення краси і кохання, залюбки допомагала страдникам, не дбаючи, правда, про наслідки свого чародійства. 
    Це їй дісталося золоте яблуко з написом «найпрекраснішій». Його вручив троянський царевич Паріс-Александр. У відповідь потішена богиня допомогла йому завоювати серце надзвичайної красуні Єлени, дружини спартанського володаря Менелая. Легковажний гарнюк викрав Єлену і привіз її до Трої, що стало приводом до Троянської війни. 
    Майже десять років тривала облога Трої, і весь цей час велелюбна богиня пильнувала життя свого улюбленця. Вона рятує Паріса, коли той вийшов на смертельний герць з Менелаєм. Оглушивши свого вутлого суперника мечем, спартанський володар вже зібрався було волокти його тіло до свого стану, але цю ганебну картину побачила Афродіта, І в руках сторопілого Менелая зостався тільки шолом того, хто звабив і викрав його дружину, хто був уже в його руках і над ким він хотів люто помститися за смертельну образу. 
    Спартанський цар кинувся шукати свого бранця, але тільки помітив рожевий хітон могутньої небожительки. Афродіта, сама невидима для людського ока, огорнула Паріса імлистою хмарою і перенесла до Трої. Вона ще не раз рятувала свого улюбленця. З її намови троянський царевич убиває наймогутнішого і найхоробрішого героя Троянської війни Ахіллеса — Парісова стріла, скерована братом Афродіти срібнолуким Аполлоном, попала в єдине вразливе місце Ахіллеса — п’яту (звідси походить вислів «ахіллесова п’ята»). І тільки тоді, коли бої вже точилися на території Троянської фортеці і доля обложених була вирішена, Афродіта відступилася від того, хто визнав її найвродливішою, і Паріс гине від стріли, пущеної з Гераклового лука знаменитим стрільцем Філоктетом. 
    Хто був для богині Паріс? Просто одним із смертних, яким можна було й пожертвувати. А ось за свого рідного сина Енея Афродіта бореться до останку, навіть вступає за нього в бій, що ніяк не личить ніжній Кіпріді. Коли про це довідався Зевс, він покликав до себе улюблену дочку і лагідно, як тільки може цар богів Громовержець, мовив: 
    — Люба доню, не для тебе криваві чвари і війни. Залиш їх своєму старшому братові Арею. Це його заняття — сіяти згубу поміж людей, а твоя турбота — пробуджувати кохання і зміцнювати шлюби. 
    Афродіта була слухняною дочкою і надалі вже не встрявала в криваві бійки, а діяла тільки силою своїх невідворотних любовних чарів. 
    …Владарював на острові Кіпрі цар Пігмаліон. Окрім ведення державних справ, він ще був і великим митцем. З часом царювати йому набридло, надокучили усі принади світу, і він усамітнився. Єдиною розрадою для нього було різьбярство. Якось з-під його руки вийшла чудова статуя жінки. Вона була такою гарною, мала таку неземну вроду, що Пігмаліон несамохіть закохався в неї, куди й поділося його анахоретство. З кожним днем він дедалі більше прив’язувався до свого витвору. Чого тільки митець не робив — промовляв до статуї теплі і ніжні слова, обіймав, цілував її, вкривав дорогими шатами, прикрашав самоцвітами, коралами, стрічками. Марно! Статуя стояла незворушна. 
    Хто міг зарадити душевним мукам володаря? Звичайно, вона, богиня краси і вроди. 
    — О чародійна Кіпрідо! — звернувся Пігмаліон до Афродіти. — Ти всемогутня, твоя магічна сила вселенська. Зроби так, щоб моєю дружиною стала жінка, схожа на ту, яку я вирізьбив з мармуру. 
    — О бідолашний Пігмаліоне, — мовила богиня. — Яка радість! Ти закохався! Не горюй, твоєю дружиною стане саме та, яку ти сам створив. Поспіши додому. Вона на тебе чекає… 
    Невдовзі весь Кіпр святкував весілля Пігмаліона з Галатеєю — так назвали красуню, яку вирізьбив митець і яку на його благання оживила Афродіта. 
    Все і всі підвладні великій силі кохання. Не уникла його і сама Афродіта. Призвідцем любовного полону богині став її непосидючий і пустотливий син Ерот. Якось, бавлячись у своєї матері на колінах, він необачно поранив її білосніжні груди золотою стрілою. Боже правий, що тут сталося! Незбагненної сили почуття вибухнуло в серці богині. Те, що досі вона сама викликала в інших, зненацька найшло на неї. Хто ж став об’єктом глибокого почуття найвродливішої олімпійки, хто удостоївся кохання тієї, що сама була покровителькою кохання? 
    Це був юний мисливець Адоніс, такий навдивовижу гарний, що ніхто на землі не міг звести з нього очей. Звабилися й небожителі, і не хтось, а сама «найпрекрасніша». 
    Богиня покинула Олімп, забула про свої білокам’яні чертоги. Як сновида, вона блукала лісовими хащами, непрохідними болотами, де полював її любас. 
    Змарніла, спала з лиця золотокоса Афродіта. І ладна була б відцуратися від кохання, так як же втечеш від самої себе. І звільнити від пут очарування ніхто не міг — другої ж богині кохання не було. 
    Виручила сердегу богиня мисливства Артеміда. Коли її знеможена сестра присіла біля лісового озера перепочити, а Адоніс забився у глуху пущу, вона наслала на нього лютого вепра. Юнак відчайдушно оборонявся, але його доля вже була вирішена. Страшний звір прохромив іклами молоде тіло, і тільки жалібний зойк пішов лісом. Його почула Афродіта. Швидше крилатого Гермеса прилинула вона до коханого. Та було вже пізно. Безжалісна Мойра обірвала нитку його життя. Там, де впав юнак, залишилася ще тепла кров. Афродіта збризнула її ароматним нектаром, і на тому місці заяріла ясно-червона квітка, яку назвали горицвітом або ще — «любов’ю Афродіти». 
    Кохання — річ небезпечна. Воно може окрилити, може й згубити. Всіх, але тільки не богів. Недовго горювала Афродіта за своїм коханим. Загоївши душевні рани, повернулася на небо і знову засяяла своєю первозданною красою. І по цей день сяє, уступаючи за яскравістю тільки Сонцю та Місяцю. 
      З’явилася на небі раптово… 
    Ні, недарма назвали стародавні звіздарі другу планету Сонячної системи ім’ям богині краси і вроди. На темному небосхилі вона сяє, як найкоштовніший самоцвіт у короні королеви Всесвіту. Та ось оказія! Виявляється, цей «самоцвіт» став видимим значно пізніше від інших зірок неба. У вавілонських, індійських, китайських рукописах чотирьохтисячолітньої давності про Венеру немає згадок. Звіздарі тих часів її не знали. Були, сяяли на небі Меркурій, Марс, Юпітер, Сатурн… А тієї, що мала бути поблизу, ніхто не бачив, навіть не здогадувався про її існування. Міфологічна Венера вже жила, а її планетна посестра ще десь ховалася у мороці космічної безодні. 
    З’явилася «найпрекрасніша» на вечірньому небі за кілька століть до нашої ери. З’явилася раптово — у вигляді хвостатої комети. Мешканці стародавньої Мексіки назвали її «зорею, що димить». У китайських літописах вказується, що нова планета затьмарювала своїм блиском Сонце, що було цілком до лиця богині неперевершеної вроди. Інші народи вважали новоз’явлене космічне тіло «зорею зла», уособленням диявола. Як ми вже зазначили, римляни називали її Люцифером, фінікійці — Вельзевулом, євреї — Азазилом. 
    Ассірійські таблиці VIII століття де нашої ери зображали траєкторію руху Венери дуже витягнутою, такою, що заходила аж за орбіту Марса. Це дало підстави говорити, що Венера відбрунькувалася від Юпітера. Міфологічна Венера справді була дочкою міфологічного Юпітера, а чи планета Венера породжена планетою-гігантом Юпітером — питання суперечливе. Більшість астрономів вважає, що друга планета Сонячної системи утворилася одночасно з іншими планетами, але її світність з часом мінялася. Чому мінялася? Це питання і досі лишається відкритим. І хто знає, чи не потьмяніє завтра «найосяйніша» або навпаки — спалахне ще сильніше? 
    …1609 року славетний Галілео Галілей сконструював телескоп і вперше в історії людства навів його на зоряне небо (один з інструментів великого астронома і досі зберігається у Флоренції). Були відкриті «моря» і «гори» на Місяці, чотири супутники Юпітера, плями на Сонці… Не обійшов увагою італієць і земну сусідку, названу Ім’ям золотосяйної олімпійки. І що ж він побачив? Те, що ми бачимо неозброєним оком, дивлячись у різний час на Місяць, — фази. Венеріанські фази. І все, і більше нічого… Як соромлива наречена, Венера затято уникала людського зору. Астрономи марно намагалися виявити на ній які-небудь деталі. Не було змоги скласти карту поверхні планети. Невідомий був навіть період її обертання. 
    Тільки через 150 років від часу застосування телескопа вдалося дещо прочинити вікно у загадковий світ Венери. Відкриття прийшло з Росії. Здійснив його геніальний холмогорець Михайло Ломоносов. 
    …26 травня 1761 року сусідка Землі проходила по диску Сонця. Це унікальне явище спостерігали багато астрономів світу. Чергував біля підзорної труби і Ломоносов. Коли планета «напливала» на диск Сонця, вчений завважив на його зовнішньому краю тонку світну смугу. Коли ж Венера сходила з сонячного кола, на її канві виник світлий пухир. Сотні астрономів спостерігали це явище, бачили деталі проходження планети на фоні світила, і тільки один Михайло Васильович їх правильно пояснив — це «світилася» атмосфера Венери. 
    Того ж року вчений опублікував спеціальну працю «Ява Венери» на Сонці», в якій зробив висновок, що «…планета Венера оточена знатною повітряною атмосферою, такою (бодай не більшою; навіть цю деталь відзначив універсальний розум ученого — О. Є.), яка обливається навколо нашої кулі земної». 
    Отже, у Венери була виявлена атмосфера. Астрономи з новим ентузіазмом взялися за вивчення загадкової планети, яка, немов наречена східних країн, була запнута непрониклою атмосферою-чадрою. Та минуло ще 200 років, перш ніж вдалося розвідати щось нове про нашу сусідку. На заваді стояла вся та ж атмосфера-чадра — надзвичайно щільна, з густою габою хмар, вона не давала змоги побачити поверхню планети. Цим скористалися письменники-фантасти, І «вранішня зірка» постала перед землянами, як сама Земля у своїй ранній юності, — покрита гігантськими папоротями і непрохідними джунглями, залита безбережними океанами, населена дивовижними тваринами, а то навіть і розумними істотами. 
    Звичайно, бурхлива уява фантастів не знала спину. Чого тільки не приписували Венері! Ще на початку шістдесятих років XX століття «світанкова зоря» вигравала суперництво з Марсом як основний кандидат у планети, на яких можливе життя. Ось І буяла письменницька фантазія. Як хотілося мати по сусідству планету, придатну до життя! Але… 
      Побачення з богинею 
    Розвиток науки і техніки дав змогу перейти до нових методів дослідження Венери за допомогою автоматичних міжпланетних станцій. Земляни послали до сусідки своїх розвідників, і виявилося… Але все по порядку… 
    Перша автоматична міжпланетна станція «Венера-1» вирушила в політ з космодрому Байконур 12 лютого 1961 року — за два місяці до вікопомного польоту Юрія Гагаріна (автоматичні «космонавти» таким чином мають більший трудовий стаж, ніж космонавти-люди). Через три з гаком місяці вона пройшла на відстані 100 000 кілометрів від Венери і стала штучним супутником Сонця. 
    Наступного року на побачення з Венерою вийшли американці. Перший запуск «Марінера-1» закінчився невдачею. 27 серпня 1962 року у політ вирушив «Марінер-2», який 14 грудня пройшов на відстані 33 800 кілометрів від планети. Ще тричі американські автоматичні станції турбували нашу сусідку, намагаючись розвідати її таємниці, які вона тримала за сімома замками. Польоти станцій були непослідовними і відчутних результатів не принесли. 
    12-16 листопада 1965 року венеріанський курс взяли радянські автоматичні станції «Венера-2» і «Венера-3». Мета польоту — пряме дослідження планети. Як і передбачалось, «Венера-2» без проведення корекції траєкторії пролетіла мимо планети на віддалі 24 000 кілометрів, її напарниця досягла Венери, доставивши на її поверхню вимпел з Гербом СРСР. Це був перший в історії людства міжпланетний переліт. 
    Через два роки у космічному просторі з’явилася «Венера-4». 18 жовтня 1967 року вона досягла околиць Венери і відокремила спускальний апарат, який більше півтори години передавав на Землю унікальні дані про параметри атмосфери. На висоті 23 кілометри над поверхнею планети земний посланець зруйнувався. 
    З польотом «Венери-4» пов’язана курйозна історія, про яку через сімнадцять років розповів директор Інституту геохімії і аналітичної хімії імені В. І. Вернадського АН СРСР В. Л. Барсуков: «Коли вирушала в політ станція «Венера-4», яка вперше в історії провела прямі дослідження в атмосфері цієї планети, то конструктори поставили на ній спеціальний цукровий замок для антени. За їхнім задумом, він повинен був розчинитися у воді після посадки і випустити антену назовні. Це було в 1967 році — тоді вважалося найбільш вірогідним, що поверхня Венери — це суцільний океан. Тепер це видається наївним». Ще б пак! Але тоді вірили, вірили… 
    Облога володінь знадливої богині тривала. 16–17 травня 1969 року на планеті десантувалися станції-близнята «Венера-5» і «Венера-6». Хоч їхні спускальні апарати мали надзвичайно міцну конструкцію, все ж вони не витримали величезного тиску і вийшли з ладу на висоті 20 кілометрів над поверхнею. Завважимо, що, крім планових досліджень, п’ята «Венера» зареєструвала незрозумілий гігантський спалах у нічному венеріанському небі. Поясненя прийде пізніше. 
    17 серпня 1970 року у далеку дорогу вирушила «Венера-7». Вона мала особливе завдання — здійснити посадку на поверхню негостинної «вранішньої зірки». Через три місяці станція зустрілася з планетою і відрядила на неї спускальний апарат. Він пронизав усю товщу атмосфери і, неушкоджений, привенерився. Зустрічай гостя, загадкова плането! Протягом 23 хвилин земний «посол» передавав на Землю інформацію. Якою температурою і тиском зустріла його Венера? Зачекай, читачу, — на все свій час. Попереду ще десять проривів у венеріанський світ загадковості. Враження таке, ніби весь чоловічий рід Землі закохався в свою недіткливу космічну сусідку. Мимоволі спадають на пам’ять лермонтовські слова: «А він, бентежний, просить бурі, немов у бурях спокій є!» 
    Один за одним зникали в густій атмосфері Венери земні посланці. Зникали назавжди, ледь встигнувши передати крихту інформації. На зміну їм летіли нові гінці голубої планети. 
    У липні 1972 року м’яку посадку на поверхню планети здійснив спускальний апарат «Венери-8». Через три роки над «вранішньою зорею» з’явилися «Венера-9» і «Венера-10». Їхні спускальні апарати пірнули в атмосферу, досягли поверхні і вперше в історії космонавтики передали на Землю її зображення. Якою побачили земляни свою сусідку? Наберись терпіння, читачу! 
    9 і 14 вересня 1978 року стартували «Венера-11» і «Венера-12». Досягнувши мети, станції звільнились від спускальних апаратів і вийшли на навколопланетну орбіту, де їм не загрожувала щільна атмосфера, і вони могли спокійно приймати інформацію від своїх розвідників. 
    Коли 21–25 грудня обидва спускальні апарати входили в атмосферу Венери, над Центром управління польотами на Землі стояла ніч. А там, за десятками мільйонів кілометрів від нашого дому, поволі розгойдувалися на барвистих парашутах «кур’єри» Землі, і над ними світило Сонце. Це потверджували і прилади, що виміряли яскравість неба та реєстрували спектри розсіяного в атмосфері сонячного випромінювання. 
    Апарати дедалі глибше занурювалися в атмосферу. Дедалі вищі значення температури і тиску називав диктор у залі Центру. Набувши автономності, апарати здійснили м’яку посадку. В невисоких шарах атмосфери вони зафіксували багатократні електричні розряди. Грози на Венері? Чи не вони є причиною періодичного Інтенсивного світіння нічного неба, поміченого ще п’ятою «Венерою»? 
    Дослідження Венери тривали. 1 березня 1982 року над планетою повисла «Венера-13». Здійснивши м’яку посадку, її спускальний апарат протягом 127 хвилин передавав на Землю унікальну наукову інформацію. Вдалося вперше одержати небачені досі людським оком кольорові зображення венери анської поверхні. 
    Вчені зуміли також розв’язати принципово нове завдання — взяття проб грунту для визначення елементарного складу порід Венери. Ґрунтозабірний пристрій провів буріння, взяв пробу і транспортував її в герметичний відсік для аналізу. Була оцінена сейсмічна активність планети і з допомогою виносного приладу зміряні фізико-механічні властивості грунту у стані природного залягання. Результати аналізів і вимірів були передані на Землю. 
    Такі ж дослідження, тільки в новому районі, провів і автоматичний розвідник «Венера-14». 
    Мало-помалу лицарі Землі знімали з загадкової планети пелену невідомості, являючи світові її істинний образ. До честі чоловіків, вони робили це делікатно і галантно, але невідступно. 
    Новий етап у дослідженні Венери розпочався із запуском двох наступних станцій, обладнаних потужною радіолокаційною системою для фотографування північної півкулі планети, котра ще ніколи не відкривалась людському оку. «Венера-15» і «Венера-16» вийшли на полярні еліптичні орбіти і з жовтня 1983 року по липень 1984 року невтомно метр за метром зондували поверхню планети. За цей час було картографовано обширну територію загальною площею 115 мільйонів квадратних кілометрів. На одержаному зображенні легко «читаються» всі основні етапи розвитку поверхні Венери за період більше мільярда років. Добре видно кратери, пасма височин, великі розломи, гірські хребти, заломи і інші деталі рельєфу розміром 1–2 кілометри. 
    15-21 грудня 1984 року на зустріч з кометою Галлея вирушили автоматичні станції «Вега-1» і «Вега-2», По дорозі вони мали пролетіти повз Венеру і десантувати на планету аеростатні зонди та посадочні апарати. Це був новий, унікальний експеримент, що не знав досі прецедентів. 
    У червні 1985 року Венера зустрічала земних посланців. Перелітні станції полинули далі до знаменитої «вогненної зорі», а їхні пасинки пішли на пряме побачення з планетою. 
    Аеростатні зонди почали дрейфувати у небі Венери. Висота — 40–50 кілометрів, швидкість руху — 200 кілометрів за годину. Посадочні роботи, обладнані бурильними пристроями, опустилися на поверхню і, немов граки на зораному полі, стали ревізувати інопланетну породу… 
    Важко було витримати таку тотальну і невпинну облогу, і богня краси і кохання стенулась, здалася на милість простих смертних, наділених проте могутньою, до пари богам, силою… 
    Такі віхи майже двадцятип’ятирічного штурму загадкової планети. Про що ж довідались земляни, якою побачили свою космічну сусідку? Нарешті, читачу, можна задовольнити твою цікавість. 
      Планета-лазня 
    Немає іншої планети в Сонячній системі, дослідження якої, виконані останнім часом, так разюче і швидко змінили б уявлення про неї, навіть це змінили, а дали нові. Ще донедавна Венера для землян була «терра інкогніто», а сьогодні вже маємо панорамні кольорові зображення її ландшафту, визначено склад атмосфери, прозондовано верхні пласти порід… За якихось кілька десятків літ ми взнали про нашу сусідку більше, ніж за століття попередніх досліджень. 
    Отже, Венера… Друга планета Сонячної системи, найближча сусідка Землі. Середня відстань Венери від Сонця — 108 200 000 кілометрів. Повний оберт навколо світила планета здійснює за 224,7 земної доби. Періодично раз на 1,5 року Венера наздоганяє Землю і при максимальному зближенні проходить від неї на відстані 39 мільйонів кілометрів. Потім обидві планети розходяться, віддаляючись одна від одної на 260 мільйонів кілометрів. Тепер нам зрозумілі інтервали, з якими стартували до Венери автоматичні посланці Землі, які, так би мовити, підладжувалися до руху планет. 
    Та найдивовижніше у русі Венери те, що вона обертається навколо своєї осі у напрямку, протилежному ніж усі планети, крім ще Урана. Якщо Меркурій, Земля, Марс, Юпітер і т. д. «ходять» у космічному хороводі злагоджено, то Венера й Уран псують цей танок, ведучи інше «па». Коли і які сили небесної механіки задали їм такий рух? Із-за зворотного обертання цих планет Сонце сходить у них на заході, а заходить на сході. 
    Милуючись своєю красою, Венера не поспішає повертати свої золотосяйні, подекуди багряні боки. Тим-то день і ніч там тягнуться по два земних місяці. Повний же оберт навколо своєї осі планета здійснює за 243 наших доби. 
    За розмірами Венеру нерідко називають сестрою Землі. Справді, її поперечник всього на 600 кілометрів менший від земного, а сила тяжіння майже така, як і на Землі. Тонна вантажу там би важила 850 кілограмів. Схожі ці планети і за масою, рифоутворенням та іншими параметрами. 
    А ось природні умови різко відрізняються від земних. Їх навіть не відразу збагнеш, у них не відразу повіриш. Температура — близько 500 градусів вище нуля (в електродуховці набагато прохолодніше), атмосферний тиск — він у 100 разів переважає тиск земного повітря (на кожний квадратний сантиметр там тисне стовп газу в 100 кілограмів), хмарний покрив — концентрована сірчана кислота (на Землі одна з найагресивніших кислот). Ось вам і богиня краси і кохання! Ось вам і ніжна Кіпріда! Скільки знаджувати, скільки крутити голови, а зустріла сірчаною кислотою! Не рай, а справжнє пекло… 
    Даруй, читачу, за цю жартівливу сентенцію, але на Землі важко знайти аналоги того, що піднесла Венера. Навіть глибоководні батискафи не потерпають так, як апарат, що проникає в надра венеріанської атмосфери. Справді, корпус батискафа протистоїть тільки високому тиску, а горопашні «посли» на сусідній планеті зазнають ще впливу жахливої температури і хімічно активного середовища. 
    З чим порівняти умови, в які вони потрапляють? Хіба що з обстановкою, що панує в глибинному жерлі вулкана! 
    Високу температуру атмосфери Венери вчені пояснюють так званим парниковим ефектом. Що це таке? Справа в тому, що хмарний покрив планети є ніби пасткою для сонячних променів, яких Венера отримує вдвічі більше, ніж Земля… Так ось, вільно пропускаючи тепло до поверхні, щільна газова шуба назад його не випускає, затримує, закупорює над поверхнею, утворюючи гігантську парильню. Тільки в ній замість води переважають краплі концентрованої сірчаної кислоти. Спробуй викупатись у такій лазні! Щоб уникнути згубної дії агресивного венеріанського середовища, конструктори виготовили аеростатні зонди, що їх опустили на планету «Веги», з фторлонової тканини з нанесенням на неї надстійкого лаку. 
    Пекельна купіль удалася. Земні розвідники витримали гарячі обійми Венери. Правда, певний час. Передавши своїм творцям необхідну інформацію, вони віддали себе на поталу руйнівним силам планети. Що ж, мета виправдовувала засоби. 
    Завдяки самопожертві безстрашних «кур’єрів» Землі вдалося з’ясувати ще одну загадку Венери — гігантські світіння її на нічному небі. Здогад учених підтвердився — на оранжевій планеті безупинно крешуть блискавиці. Атмосфера Венери дуже наелектризована. Якщо над усією Землею щосекунди спалахує в середньому близько 100 грозових розрядів, то тільки в одному порівняно невеликому районі венеріанської атмосфери зареєстровано 50 блискавок за секунду. 
    В небесну какофонію планети потужними акордами вливається ще гуркіт вулканів, венеротрусів — то нуртують надра розгніваної богині, котра ніяк не може змиритися з розкриттям її таємниць. 
    А чи є на Венері пори року, як на Землі? Скажемо відразу: немає! Немає ні весни, ні літа, ні осені, ні зими. Вічна однаковість. Чим це викликано? Справа в тому, що планета обертається навколо своєї осі майже перпендикулярно до площини екліптики, як рівно встановлена на столі дзиґа. Сонце, таким чином, протягом року освітлює одні й ті ж пояси, формуючи в них вічно однаковий клімат. 
    А тепер давайте подумки спустимось на планету і здійснимо мандрівку по її поверхні. Гаразд, що маємо її карту. Перед нами рівнинна низовина Гуїневер. Це одна з найбільших рівнин на планеті. 6 припущення, що колись її заливали потоки вулканічної лави. Тут залишились сліди цілої системи конусоподібних височин з лавового попелу. 
    Наступна наша зупинка — Земля Афродіти. Це чи не найбільший «континент» Венери, що за своїми розмірами переважає Північну Америку й Африку разом узяті. Впадають в око величезні западини, що простягаються на сотні кілометрів. Вони мають округлу форму, і дістали назву «корони». Ці западини не схожі на кратери ударного походження, а утворені, певне, виверженням магми з глибинних надр планети. 
    Далі «летимо» на інший «континент» Венери — Бета Реджіо. Його параметри — триста п’ятдесят кілометрів ширини і півтори тисячі кілометрів довжини. Окремі райони цього «континенту» нагадують деякі ділянки Середньої Азії. 
    Далі наш маршрут пролягає на північ, до Землі Іштар, яка за площею своєї території переважає Європу і нагадує Австралію. Тут розташовані високі гори Максвелла, що майже на 13 кілометрів здіймаються в небо. Куди там нашому Евересту! Більше того, є припущення, що венеріанські гори в окремих районах випинаються в небо на 30–40 кілометрів. Справжній дах світу! Гостріть льодоруби і тримайте міцніше шапки на своїх головах, земні альпіністи! 
    На Землі Іштар простежуються гірські пасма, що тягнуться паралельно, як земні Кордільєри чи Гімалаї. Вони огинають велике плато Лакшмі, за розмірами близьке до Тібету. А вся ця гірська система нагадує нам Тібет з Гімалаями. 
    Нещодавно генеральна асамблея Міжнародного астрономічного союзу присвоїла імена 260 відкритим геологічним об’єктам Венери. За традицією ландшафтні деталі на цій планеті можуть бути названі тільки жіночими іменами. Враховуючи пріоритет радянської науки у цих дослідженнях, багатьом об’єктам дали імена, пов’язані з історією і фольклором нашої держави. На карті сонцесяйної Венери з’явилися імена відомої російської просвітительки ломоносівської епохи Катерини Дашкової, визначної актриси Марії Єрмолової, поетеси Анни Ахматової, легендарної льотчиці ПолІни Осипенко та інших. Відкрита приполярна рівнина дістала ім’я Снігуроньки. 
    Після загибелі американського космічного корабля багаторазового використання «Челенджер» на карті Венери увічнені імена жінок-астронавтів К. Маколіфф і Д. Рєзник. 
    Мандруючи по планеті, перетинаючи рівнини, огинаючи гори, ми ні на мить не припиняли пошуки найголовнішої деталі — слідів життя. Даремно! Висновок учених недвозначний і, певне, остаточний: внаслідок дуже високих температур і неймовірного тиску життя на Венері відсутнє. 
    Це тільки в міфах Венера велелюбна, а в реалі не спромоглася й на найпримітивніші амеби чи інфузорії. А втім, це не її вина. Таке вже «нежиттєве» місце їй випало в Сонячній системі. 
    Ось що сказав з цього приводу академік Олександр Іванович Опарін, автор знаменитої теорії походження життя, якій уже більше піввіку: «Чи можливе життя на Венері? Завдяки польоту наших апаратів стало ясно, що еволюція цієї планети не привела до появи життя. Тут вуглецеві сполуки розвивалися інакше ніж на Землі. При високій температурі вільної води немає, вуглекислоту завоювала атмосферу планети. До речі, нам з вами поталанило: якби Земля виявилась ближче до Сонця всього на 6-10 мільйонів кілометрів — відстань, мізерна для космосу, — то наша планета повторила б долю Венери… Деякі дослідники висунули гіпотезу, за якою життя на Венері гніздиться десь у середній частині атмосфери, а не на поверхні. Це неможливо уявити, оскільки переміщення мас газу відбувається постійно, а для розвитку життя потрібні мільйони літ». 
    Ось так, мільйони літ… Це за натуральним ходом розвитку, за годинником природи. А чи не можна штучно викликати появу життя, організувати «пологи» Венери? 
    Відомий американський астроном Карл Саган вважає таку операцію реальною. Він висунув ідею «переобладнання» клімату Венери. Вчений пропонує послати туди автоматичні ракети з резервуарами, наповненими водоростями. Попавши в щільну венеріанську атмосферу, вони не впадуть на поверхню, а зависнуть у газовій шубі. При цьому в умовах парникового ефекту в кліматі представники земного життя розвинуться, розмножаться, поглинуть зайвий вуглекислий газ і, навпаки, збагатять повітря Венери киснем. А кисень — це вже шлях до життя. 
    На поверхню планети будуть осідати тверді органічні сполуки і карбонати. Розпочавшись, цей процес розширятиметься лавиноподібно. Кожен нейтралізований процент вуглекислоти — це зменшення температури на кілька градусів. Товщина венеріанського газового «пирога» і його оранжерейні властивості зменшаться настільки, що парниковий ефект перестане бути диктаторам клімату на планеті. З’явиться рідка вода, температура понизиться до такого рівня, що вже на самій поверхні зможуть розмножуватися спеціально виведені види мікроорганізмів і бактерій, а потім і рослин. Вони доведуть справу до кінця — переведуть атмосферу Венери в новий стан. Поверхня планети охолоне настільки, що там зможе жити людина. 
    Фантастика? Сьогодні — можливо. А завтра? 
      Дирижаблі над… Венерою 
    Чи випаде вже завтра «переобладнати» клімат далекої планети, покаже саме завтра. А поки що маємо справу з такою Венерою, якою вона є. Польоти до неї вже стали звичними. Слідом за автоматичними станціями полетять люди. 
    Який же найкоротший шлях до нашої сусідки? На перший погляд може здатися, що найзручнішою трасою є пряма лінія, що з’єднує найближчі точки орбіт. Проте це не так. У космосі не кожна пряма є найкоротшою. У позаземному просторі діють свої закони, зумовлені гравітаційними полями і взаємним розташуванням планет. 
    Щодо гравітації, то її величини постійні. А ось взаємне розташування Землі і Венери, як і всіх планет, безперервно змінюється. Тому переліт на Венеру з мінімальними затратами енергії можливий тільки у пильно визначені періоди, які настають через кожні 584 доби. 
    Так скільки ж часу потрібно, щоб злітати на Венеру і повернутися назад? Космічні навігатори підрахували: 758 днів, тобто більше двох років. Чому так багато? Адже переліт з Землі на Венеру займає максимум 146 днів, стільки ж іде на зворотний шлях. А решта часу? Ось тут і дається взнаки ефект взаємного розташування планет. Щоб «вловити» його і повернутися на Землю по аналогічній напівеліптичній траєкторії, потрібно перечекати на Венері чи поблизу неї 466 діб. Інакше не виходить. Інакше можна не долетіти до мети і стати одвічним бранцем космічної порожнечі. 
    Як же все-таки скоротити тривалість подорожі на Венеру? Відповідь елементарно проста: треба збільшити швидкість космічного корабля. Завдання зрозуміле, але реалізації воно поки що не піддається. Отож перша венеріанська експедиція триватиме два з гаком роки з суворим дотриманням всіх правил міжпланетного руху, встановлених і апробованих автоматичними станціями-трудівницями. 
    Яку ж діяльність розгорне людина на Венері? Вочевидь, перш ніж опуститися на поверхню, космонавти поведуть дослідження в атмосфері, літаючи на апаратах, схожих на аеростати і дирижаблі. 
    Газова подушка Венери надзвичайно аеронавтична. Вона в 55 разів щільніша від земної. У такому середовищі, приладнавши до рук абиякі крила, людина могла б вільно ширяти, як міфологічні Дедал і Ікар. В усякому разі вчені запевняють, що в атмосфері Венери можна залишити літак І здійснити посадку навіть на парасольці. Швидкість вільного падіння людини в атмосфері Венери в сім разів менша, ніж на Землі і становить близько 10 метрів за секунду. Словом, стрибнути на Венері з висоти 50 кілометрів це все одно, що впасти на Землю з висоти 4 метри. Така аналогія, в яку навіть важко повірити. 
    Отож, маючи велику вантажопідйомність, дирижаблі можуть тривалий час здійснювати над Венерою польоти, не витрачаючи при цьому пального. При потребі, ввімкнувши двигуни, вони будуть здатні змінювати напрям чи висоту руху. А якщо виявляться гори-хмарочоси висотою 30–40 кілометрів, то там можна буде влаштувати пристані, науково-дослідні центри, житлові приміщення. Адже на цій висоті атмосферний тиск і температура такі ж, як на поверхні Землі. 
    А як бути з самою поверхнею Венери? Сюди подібно до автоматичних розвідників спустять глибинні апарати, пілотовані людьми. Щоб нейтралізувати згубний вплив агресивного середовища, ці апарати будуть сконструйовані на зразок термосів, тільки простір між стінками займе вода, аміак чи рідкий гелій. Нагріваючись, вони випаровуватимуться, а утворена пара стане рушійною силою для глибинного апарата. 
    Ми вже зазначили, що на Венері є зони, придатні для життя, тобто з нормальним тиском і звичною для землян температурою. У цих висотних шарах венеріанської атмосфери можна запустити не поодинокі аеростати чи дирижаблі, а створити цілі «літаючі острови». 
    Ось один з проектів такого «острова». Гігантська кількасотметрова кругла платформа, накрита сферичною прозорою оболонкою, монтується на атмосферних висотах і починає дрейфувати над планетою. В середині оболонки розташоване земне містечко — обсерваторії, парки, сади, квітникові клумби, житлові приміщення. Купол, наповнений земним повітрям, у півтора раза легший від венеріанського легко утримує «острів» у вуглекислій атмосфері нашої сусідки. По краях платформи обладнані аеродромами, куди прибувають спускальні. апарати з орбітальних космічних кораблів, щоб потім вирушити на дослідження поверхні Венери. Венера… Загадкова зоря поетів і закоханих. Віками земляни захоплювалися її осяйним блиском. І ось побачили зблизька і ніби відкрили її заново. Відкривають… 
     ДЕСЯТА ЗАПОВІДЬ 
     ФАНТАСТИЧНЕ ОПОВІДАННЯ 
    Поки дихаю — надіюсь. 
    Публій Овідій Назон В апогеї літа 1985 року радянські автоматичні станції «Вега-1» і «Вега-2», тримаючи курс на комету Галея, десантували на планету Венера посадочні апарати. Після кількох сеансів зв’язку земні посланці, згідно з програмою, закінчили передачу інформації. 
    Восени 199… року таємнича вранішня зірка знову озвалась. Несподівано заговорив посадочний апарат «Веги-2». Це було поза розрахунками вчених, і весь світ, затамувавши подих, нетерпляче чекав розшифровки загадкових сигналів. 
   * * * Зореліт неземної конструкції гинув. Судорожно здригаючись, як підстрелений птах, безпорадно падав у цупкі обійми зустрічної планети. 
    Їх було семеро. Зосталося троє. Решта навічно залишилася в корабельних нішах, не витримавши раптового впливу невідомої сили, що наскрізь пронизала корабель, сплющивши людські тіла. 
    Змарнів командор. У критичну хвилину, коли зрадили всесильні автомати, він сів за головний пульт управління. Його титанічна витримка і залізна воля зробили майже неможливе. Зруйнований апарат припланетився, якщо так можна назвати його страхітливе падіння. 
    — Безглуздя, — скрушно мовив командор. — Ліпше було б ущент розбитися. 
    Він мав рацію. Досвідчений лоцман незглибинних безодень, командор знав, якою фатальною є руйнація літального апарата в чужому світі. 
    Вони летіли з астральною швидкістю. Їхній шлях пролягав осторонь скупчення великих зоряних світів. У системі одинокої жовтої зірки, кордони якої мав перетнути їхній «Сіаней», вони несподівано зазнали ззовні жахного гальмування, що миттю згасило стрімкий біг корабля. 
    Автопілот неначе збожеволів, а потім зовсім завмер. Дублююча система теж вийшла з ладу. Могутні потоки незнаної магнітної сили перетворили зореліт у домовину. Намагаючись повернути корабель до життя, Ао спрямував його до зірки, посадив ближче до світила, сподіваючись зустріти розумне життя. Він пригадав, що десь у цьому районі Галактики вчені їхнього світу передбачали наявність високоорганізованої цивілізації… 
    Хитаючись, до центрального відсіку зайшли змарнілі до невпізнанності штурман другої руки Оу та молода астронавігатор Оя. 
    Намагаючись не дивитись колегам у вічі, Ао рішуче натиснув на чорний лискучий важіль. На бічній стіні каюти з’явились стерео портрети загиблих. 
    Астронавти традиційним жестом вшанували пам’ять жертв чорного мороку. 
    — Становище критичне, — сказав командор, затемнюючи бічну стіну. — Всі рушійні вузли зорельота зіпсовані… Відновити їх не зможемо. Треба шукати інший вихід. Гадаю, наша психіка потребує настройки на біохвилю десятої заповіді. 
    Не чекаючи відповіді, командор мовчки ввімкнув світлове табло. На екрані засвітилися слова. Вони означали: «Жити — значить убивати смерть». 
    — Треба оглянути планету, — мовив штурман. 
    — Авжеж, — озвався командор. — Екрани зовнішнього телеогляду не діють. Пошлемо загін ріотів. Гадаю, вони зберуть всі дані… Стежте з Оєю за екранами. 
    Ао повернув на пульті кілька важелів. Тієї ж миті з хвоста зорельота роєм випурхнули метушливі ріоти — літаючі вогняні птахи. 
    На екрані вони засяяли яскравими цятками. Астрольотчики прикипіли очима до них, немовби від руху цих цяток залежала їхня доля. 
    РІоти почали передавати дані про характер планети. І чим більше надходило повідомлень, тим суворішали обличчя космічних пришельців. Їх явно не влаштовувала планета. У серці кожного зріла велика сподіванка, жагуча надія на зустріч з братами по розуму. А тут — пустельність. 
    Несподівано почали зникати вогняні птахи. Одна за одною гасли на екрані крихітні цятки. Зник зв’язок. Вдалося лише прийняти безладні слова: «Напад… Сила… Захища…» Далі незрозумілий тріск і страхітливі вибухи. 
    Екіпаж «Сіанея» переглянувся. 
    — Невже планета начинена агресією? — силкуючись усміхнутись, висловив здогад командор. 
    Стурбований наглою участю ріотів, він дав розпорядження приготувати компактний гравітоліт, захищений потужним силовим полем. 
    Залишивши зореліт, літаюча танкетка на мить повисла над поверхнею планети, потім, розвернувшись, попливла, підтримувана незримою тягою. 
    Командор, дарма що вже встиг ознайомитися з характером планети, спершу жахнувся — гравітоліт плив у густому оранжевому тумані. 
    Внизу — розпечена кам’яниста лава. 
    «Вогняна планета, — подумав Ао. — Вік — мільярд зоряних років. Напевне, марно тут шукати розумне життя». 
    Інколи туман розходився, І тоді відкривалося небо — вічно мінлива багряна мла. 
    Командор увімкнув зв’язок. 
    «Сіаней», «Сіаней»… Я — командор… Бачу суцільні вогняні омахи. Продовжую дослідження». 
    Гравітоліт описав у повітрі широку дугу, наблизився до хаотичних кам’янистих нагромаджень. 
    У грудях командора чомусь защеміло. Непривітною йому здалася поверхня планети, котра бовваніла у розпеченому оранжевому тумані. 
    Спалах, що зненацька освітив екран, відкинув аеронавта назад. Оговтавшись, Ао збільшив радіус видимості. З глибини екрана випливли дві яскраві фіолетові кулі. Вони наближалися. 
    Ао увімкнув граничну потужність захисного поля. 
    «Сіаней», «Сіаней». Я — командор… Бачу вогненні кулі. Вони атакують гравітоліт… Вся надія на захист». 
    Неймовірної сили вибух знову заволік екран. Кулі стиналися з силовою завісою. 
    «Невже в них закладений заряд цілеспрямованої дії?» — подумав командор. 
    Проте на корабель передав: «Атмосфера планети надзвичайно наелектризована. Можна ввімкнути енергетичні установки». 
    — Оу, — запитала Оя, — навіщо нам енергія? Адже рушійні вузли корабля безнадійно пошкоджені… 
    Штурман пильно подивився на молодого астронавігатора. Він ще сам роздумував над цим питанням, одначе з відповіддю не забарився: 
    — Можливо, пощастить полагодити радарну систему… Зв’яжемося з рідною планетою. І тоді… 
    — Що тоді? 
    — За нами прилетять. 
    — Як швидко? 
    — Гадаю, через десять зоряних літ… 
    — Це ж що, приречене довге чекання? 
    — Що з тобою, Ою? Ти така знервована… 
    Штурман несамохіть подивився на світлове табло, хотів щось сказати, але в цей час озвався командор: 
    «Пролітаю над огняним озером. Бачу сильні газові випари. Наближаюсь до гірського масиву». 
    Через хвилину знову голос: 
    «…Вони затягнуті важким нашаруванням чорних хмар. Інтенсивна вулканічна діяльність. Повертаю назад… — Але що це? — в голосі командора прозвучали не то відчай, не то здивування. — Зникло силове поле… Я без захисту. Щось тягне донизу. Сідаю на кам’янисте плато… Великий ризик… Жити — значить убивати…» 
    На цьому його голос урвався. 
    Натомість каюту заповнили тріск і рокіт грозових розрядів планети. 
    — Цього ще не вистачало! — не втримався штурман. — Ми так остаточно занапастимо себе. 
    Страх, холодний, липкий страх почав закрадатися у мужнє серце штурмана другої руки. Де вихід? Холодний розум настійно нашіптував: «Марні ваші сподівання… Днем раніше чи пізніше — все одно кінець. Адже ти збрехав, що можна зв’язатися з рідною домівкою…» А серце, суперечачи логіці, довірливо підказувало: «Поки живий — борися… Шукай — і ти знайдеш. Ще не все втрачено…» 
    — Ще не все втрачено! — ніби в унісон гукнула Оя. — На кораблі є автономний планетоліт. Є енергія. Ми відшукаємо командора. 
    Оя залишилась одна. З часу відльоту штурмана минула велика зоряна година. Дівчина вже двічі говорила з планетольотом. Нічого втішного. Гравітоліт як у воду канув. 
    Чекаючи дальших повідомлень, Оя ввімкнула запрограмовану кодову музику. Приємна мелодія рідної планетної кулі чарувала слух, заколисувала тіло. В уяві дівчини спливли спомини. Привиділась їй рідна планета у сяйві двох світил — жовтого й оранжевого. 
    Спливло понад чотири зоряних літ, як «Сіаней» залишив рідний світ. І якби не ця фатальна катастрофа, вони б нині мчали з запаморочливою швидкістю до мети. 
    Незглибимий Всесвіт… Він такий же підступний, як і звабний. Оя освітила бічну стіну. Серед портретів — фото її брата, штурмана першої руки. Дівчина дивилася на рідне обличчя, і їй здавалося, що воно підбадьорливо усміхалося до неї: «Тримайся, астронавігаторе. Вас небагато, але ви з планети розуму». 
    «Нас небагато, — подумала дівчина, — І тим більший тягар відповідальності лягає на кожного. Кожен з нас, виходячи на широку дорогу Всесвіту, з молоком матері всотав у себе десять заповідей зореплавців. Остання з них горить нині на світлому табло… Жити — значить боротись, боротись — значить жити… Це вищий закон планети». 
    «Сіаней», «Сіаней». Я — планетоліт, — перервав її думки дужий голос штурмана. — Роблю третє коло над гірськими масивами. Гравітольота не видно. Кінчається енергія. Час вертати назад…» 
    Оя машинально закрила очі. Роєм заґвалтували холодні думки. Їй раптом спогадалися жахливі розповіді-легенди про зорельоти, котрі потрапляли в чужі світи і там з різних причин гинули. Вцілілі екіпажі прирікались на довгі роки мученицького згасання. 
    Де ж в таких ситуаціях перспектива боротьби? У тому, щоб жити? 
    А навіщо жити? 
    Аби досягти мети… 
    Якої мети? 
    Перемоги над ентропією… 
    Несподівано увагу дівчини привернули дивні сигнали, що почали линути з приймача. Астронавігатор швидко пересунула важіль. «Біп-біп-біп, — нараз зазумерило з приймача. — Біп-біп», — з моторошною ритмічністю сигнали заповнювали каюту. 
    «Планетоліт… Планетоліт! — рвонулась дівчина до передавача. — Я — «Сіаней». У зоні нашого поклику з’явилися сторонні сигнали. Передаю хвилю прийому», — Оя назвала цифру. 
    Довго не було відповіді. Нарешті штурман відповів: 
    «Сигнали чую… Вони, безумовно, штучного походження, хоч кодова система мені абсолютно незнайома. Спробую запеленгувати їхнє джерело…» 
    «А як же з пальним?» — хотіла спитати Оя, та на планетольоті уже урвали зв’язок. 
    Повільно спливав час, Оя нетерпляче походжала кімнатою. Потім, аби заспокоїтись, знову ввімкнула музику. 
    Планетоліт заговорив несподівано. 
    «Іду курсом на джерело радіохвиль, — радирував штурман. — Пеленгатор показує його швидке наближення… Увага, пролітаю район виникнення сигналів… Унизу сильні вулканічні виверження. Видимість…» 
    У приймачі щось тріснуло, зашелестіло, й голос штурмана потонув у цьому звуковому гармидері. 
    «Планетоліт! Планетоліт! Я — «Сіаней», я — «Сіаней», — линули понад розбурханою оранжевою планетою повні відчаю заклики. 
    Сторонні сигнали, як і раніше, зумерили з дивовижною ритмічністю. 
    Тоді Оя зважилась на відчайдушний крок. Вона випустила на волю останню партію вогняних ріотів. Полум’яні птахи відразу взяли правильний напрямок. Багато з них загинуло у сутичках з фіолетовими переслідувачами. Одначе ті, що вціліли, зависнули над поверхнею, утворивши надійний канал зв’язку між зорельотом та штурманом. 
    «Продовжую облітати район сигналів, — передав той. — Видимість погана. Проте, щойно пролітаючи над широким плато, звідки пульсують хвилі, встиг помітити контури блискучого, куполоподібного апарата… Іду на зниження. Тепер уже добре бачу віялокрилий металевий диск, а поряд… поряд гравітоліт командора…» 
    Потім зореліт викликав командор: «Оя, люба дівчинко, ввімкни, будь ласка, по всіх відсіках корабля планетний гімн. Ми зустріли автоматичного ріота з сусідньої планети. Це напрочуд розумне і миролюбне створіння, дарма що його мозок вилито з неживої матерії. Гадаю, воно підкаже нам шлях до зв’язку з його творцями. Жити — значить перемагати…» 
    Оя чомусь заплакала. Потім ввімкнула улюблену мелодію. Пустельний «Сіаней» загримів у могутніх акордах традиційної симфонії життя. 
   * * * Говорив посадочний апарат «Веги-2». Він надсилав сигнали біди. Точніше, хтось інший, невідомий, але, як видно, з високим інтелектом, звертався до землян. Цей «хтось» палко здоровив третю планету жовтого світила із виходом у Всесвіт. Таємничі пришельці, котрі, певне, зазнали на оранжевій планеті біди, закликали своїх братів по розуму до зустрічі, сподіваючись на їхній рятівний приліт. 
    Земля поривалася в небо. Планета йшла на Контакт. 
    Розмови про НЛО почали набувати іншого характеру. 
      МАРС: 
     «Я — бог війни! Даремно так мене назвали. Ніколи я не мав снаги до бойових баталій» 
      Щербатий меч Арея 
    І все ж четверту планету Сонячної системи назвали ім’ям саме цього бога — жорстокого, тупоголового і брутального покровителя армій і кривавих побоїщ. Привід той же — зовнішня подоба планети. На своє нещастя Марс з давніх-давен спостерігається на вечірньому небі, як червона, аж кривава зоря. Ось і випало йому ім’я кривавого бога війни! 
    Що не кажи, хоч і грізне, та все одно невдячне ім’я дісталося сусідові Землі. Здається, з усіх часів глибокої давнини всі прокляття світу впали на голову цього бога, котрий потоками ллє кров людства в міжнародних гекатомбах. 
    Бог війни, якого римляни називали Марсом, а елліни — Ареєм, був одіозним і нелюбим як на Землі, так і на небі. Це його войовничий дух весь час роздмухував полум’я Троянської війни, яка поглинула множину людей. Дійшло до того, що сама Гера звернулася до громовладного Зевса із скаргою на ненаситного бога війни: 
    — Невже ти, могутній Зевс, не гніваєшся на лихого Арея, що люто знищив стількох ахейських героїв? Знищив марно, безглуздо, мені на печаль. Тішаться з того твоя Кіпріда і срібнолукий Аполлон, бо самі підбили дурня, що не знає ніяких законів. А мені крається серце від болю. Хіба ти гніватимешся, як ми проженемо шаленого Арея з кривавого побоїща? 
    Цар богів дає «добро», і Гера виряджає на поле бою безстрашну Афіну Палладу, улюблену доньку Зевса, богиню мудрості, наук, мирної праці і переможної війни. Ставши на колісницю, «віжки й батіг в свої руки вхопила Паллада Афіна і до Арея погналася однокопитними кіньми». 
    Розпалений боєм, Арей не помітив грізної, як сама помста, богині і вже збирався було згубити непереможного героя Діомеда. Та Афіна відвела його смертоносний удар і сама спрямувала на нього спис Діомеда. Страшно зойкнув бог війни, наче десять тисяч дужих мужів воднораз застогнали, і від того зойку холодний жах пойняв обидва війська. 
    Розлючений Арей, спливаючи кров’ю, темною хмарою знявся на небо. Діставшись до Олімпу, він сів біля Зевса і показав йому свою рану, з якої цебеніла кров. 
    — Зевсе, наш батьку, — почав він жалісливо. — Невже не розчулює тебе оця жахлива рана? Завжди ми, безсмертні боги, мусимо тяжко страждати, коли смертним виявляємо ласку. Всі ми слухняно коримося твоїй волі, тільки дочку свою, що в неї на думці самі лиш злочинства, ти ніколи не спиниш владним батьківським словом. Нині вона напустила Діомеда змагатися з нами, олімпійцями. Спершу він поранив у груди ніжну Кіпріду, а тоді зухвало встромив свого довгого списа і мені ось у бік. Добре, що я врятувався втечею, а то ще довго зазнавав би мук від його жахливої і несхибної зброї. 
    Даремно намагався розчулити Арей свого грізного батька. Зевс не приховує неприязні до кривавих справ власного сина. На його бідкання він суворо відповідає: 
   Навіщо ти сів біля мене і ллєш крокодилові сльози, Арею?Найосоружніший серед богів ти мені на усьому Олімпі!Бо полюбляєш ти чвари і війни криваві та битви.Мов твоя мати, ти й сам неприборканий, буйний та грізний.Аби зловмисний такий народивсь ти від іншого бога,Був би давно під землею, і глибше, ніж всі Ураніди… Але що зробиш? Все-таки син… Жаль рідної крові. І Зевс повелів загоїти Ареєві рани. 
    Цей випадок не став уроком для бога війни. Ледь оклигавши, він знову підіймає свого мідного списа. Зухвалий і невгамовний, картає Афіну, називаючи її миротворні дії «зухвалим розбратом». 
    — Навіщо ти, набридлива мухо, — звертається він до неї, — завжди сієш розбрат серед блаженних богів? Немає меж твоєму зухвальству. Чи ти забула, як намовила смертного мужа Діомеда кинути в мене бойовий спис, ще й своєю рукою спрямувала зброю? Але тепер ти відплатиш за все! 
    Щосили метнув Арей свою зброю. Та Афіна прикрилась надміцним щитом, якого не брали навіть Зевсові блискавки. Від несподіванки Арей на мить розгубився, і цього було досить, щоб могутня богиня сама оглушила його важелезним каменем. 
    Упав бог війни, аж золоті обладунки задзвеніли. Переможно засміялася Афіна Паллада: 
    — Невже ти, дурню, забув, що я дужча за тебе, і надумав зі мною змагатись? Тепер валяйся в пилюці смертним на сміх! 
    Та до поваленого бога війни вже поспішила богиня кохання Афродіта, обережно підвела його і повела на осяйний Олімп. Невідомо, як тільки могли вживатися такі антиподи, як війна і кохання! 
    У своєму лиходійстві Арей мав багатьох помічників. Його завжди супроводжували злі сили — богиня розбрату Еріда, на совісті якої лежало чимало чорних справ, у тому числі й відповідальність за згубну десятирічну Троянську війну, сини Деймос (Жах) і Фобос (Страх), іменами яких пізніше назвуть супутників Марса (який батько, таке його й поріддя). 
    Від Ареявело свій рід дивовижне плем’я войовничих жінок — амазонок (напевне, результат гріховодних любощів бога війни і богині кохання). Це плем’я жило на далекому березі Гостинного моря і мало вельми суворі звичаї. Коли в амазонок народжувалися діти, то хлопчиків або убивали, або ростили з них прислужників, а дівчат змалечку навчали воєнної справи. Всі амазонки були дужі, витривалі і мужні в бою. І найзавзятішою серед них була Іпполіта, і саме їй грізний Арей подарував пояс, ознаку царської влади. З цим поясом пов’язаний один із подвигів богорівного Геракла. Саме за ним, виконуючи примху царя Еврісфея, герой прибув у край амазонок, куди ще не насмілювався пробратися жодний чужоземець. Цариця Іпполіта була вражена величною поставою Геракла, його вродою, душевним благородством і безборонно зняла перед ним пояс… 
    Всупереч злій Ареєвій силі життя брало своє. 
    Важче було виконати Гераклові іншу забаганку примхливого царя Еврісфея. В Аркадії, неподалік міста Стімфал, у густому лісі оселилися дивовижні птахи. Велетенські, більші за орлів, вони мали мідні дзьоби, такі ж пазурі й крила і сипали своїми перами, наче справжніми стрілами. Вони вбивали тварин і людей, бо жили тільки м’ясом. То були страшні птахи Арея. Їх і мав вигнати з Стімфалійського лісу достославний герой. 
    Коли Геракл дістався до того місця, де гніздилося Арееве зловісне поріддя, і присів перепочити на галявині, на нього зненацька посипалися смертоносні пера. Герой мерщій накрився лев’ячою шкірою і почав розстрілювати міднокрилих фурій з лука. З жахливим передсмертним квилінням нападники каменем падали на землю. Герой бив так влучно, що не схибив жодного разу. Та чим менше у нього ставало стріл, тим густішав над ним рій мідних пер, і згодом Геракл збагнув, що в такий спосіб йому не здолати гелготливу гавру. Він уже втомився і, щільніше напнувши на себе лев’ячу шкіру, ледь-ледь відстрілювався. І тут йому чи привиділося, а чи справді перед ними постала у золотих шатах мудра Афіна Паллада, незмінна його опікунка. У руках Геракла опинилися два великих дзвінкі тимпани. 
    — Це твоя зброя, — почувся згори чудодійний голос. 
    Піднявши над головою чарівні інструменти, Геракл почав чимдуж у них бити. На всю округу здійнялася така какофонія, що зловісні птахи не витримали, залопотіли, забряжчали з переляку крильми і мерщій полетіли, щезнувши за обрієм. 
    Підступні сили Арея відступили. У Стімфалійському лісі знову забуяло життя. 
    Але було ще в багатому маєстаті Арея зачароване поле, яке ще нікому не вдавалося виорати і засіяти. Це надлюдське завдання лягло на плечі молодшого побратима Геракла — Ясона. Коли герой прибув до Колхіди, місцевий цар Еет, дізнавшись про мету приїзду аргонавтів, страшенно розлютився: 
    — Якби ви не були мої гості, я звелів би відтяти вам голови, негідники, ошуканці! Не золоте руно’вам потрібне, а моє могутнє царство, що розпросторилося від синього моря до скіфських степів. 
    — Даремно гніваєшся, царю, — спокійно мовив Ясон. — Не потрібні нам твої землі. Ми воліємо мерщій повернутись додому. Та ми пообіцяли привезти золоте руно. Без нього нам не жити… 
    Похмуро слухав Еет лагідну і мирну мову гостя, а сам потай снував чорні думки. 
    — Гаразд, — сказав він, — ви поїдете додому із золотим руном, якщо ти, Ясоне, зораеш вогнедишними биками поле, засієш його драконовими зубами і здолаєш воїнів, які там виростуть. 
    Так мовив цар і зловтішно всміхнувся. 
    Отут і настав би кінець нашому героєві, якби не царева донька Медея, котра закохалась в Ясона і ладна була піти за ним на край світу. Вона вручила коханому чарівне зілля, котре й захистило героя від вогню і зброї. Ясон зорав Ареєве поле, засіяв його зубами дракона і винищив воїнів, що постали на ньому. 
    Арей знову залишився при своїх інтересах. 
    Отаке реноме бога, ім’ям якого назвали четверту планету нашого сонячного мегаполісу. 
    Знав би реальний Марс, якої лихої слави зажив на Землі його міфологічний двійник, напевне б, спіткнувся і зійшов з орбіти. 
      Дума про марсіан 
    Але планета, названа ім’ям бога війни, як крутилася навколо Сонця, так крутиться і дотепер. 
    — Марсе, Марсе, вас викликає Земля! Марсе! 
    — Слухаю… 
    — Добридень, вельмишановний Марсе! Вас турбує редакція «Искателя». У нас у першому номері була надрукована бесіда з Місяцем. Тепер настала ваша черга. 
    З далеких космічних гонів долинає виразне тяжке зітхання. 
    — Що таке? Ви, здається, не дуже зраділи нашому проханню про коротке інтерв’ю? Чому? 
    — Надокучило слухати і читати про себе всілякі нісенітниці. Все почалося з імені. Ну за що, запитується, старовинні греки і римляни охрестили мене на честь бога війни? Тільки за червонястий колір моєї поверхні? Звідси й пішло: «Кривавий Марс», «Зловісний Марс»! Моїх супутників ви помітили в телескопи тільки в 1877 році — здавалося б, ваша цивілізація вже досягла певної зрілості, — а нічого кращого не придумали, як назвати їх Фобосом і Деймосом. Страх і Жах — нічого собі, приємну компанію ви мені влаштували… 
    — Чи варто ображатися? Зате вас краще від усіх планет знають на Землі. 
    — Спасибі за таку популярність. Багатьом лише здається, що вони мене знають. Тільки почують моє Ім’я, як почнуть вигукувати навперебій: «Ах, Марс! Канали! Аеліта!» А чи всім відомі безперечні факти, давно встановлені вченими? Ну, хоча б, наприклад, скажіть, наскільки мій рік довший від земного? 
    — Майже вдвічі, здається… 
    — Здається… Майже… Хіба можна так висловлюватися зараз, у вік космічних швидкостей?! 
    Ця «розмова» відбулася в 1962 році. Вже почалася космічна ера, вже багатьма таємницями поступився загадковий Всесвіт, а на вустах землян ще лунали слова «марсіанські канали», «полярні шапки», ще жила віра в існування життя на Марсі, більше того — віра в марсіан. А зародилась ця віра давним-давно. Ідея життя поза Землею відома ще з часів античності. Вона була близька давньогрецькому філософу Митродору, який залишив людству чудовий вислів про те, що «вважати Землю єдиним населеним світом у безмежному просторі було б таким же кричущим безглуздям, як стверджувати, що на величезному засіяному полі міг би вирости тільки один пшеничний колосок». Ще більша впевненість звучить у словах давньоримського поета Лукреція: «Увесь цей видимий світ аж ніяк не єдиний у природі, і маємо вірити, що в інших системах простору є інші землі з іншими людьми». 
    Віра в інопланетний розум ще більше зросла, коли Міколай Коперник «зупинив» Сонце і довів, що не воно обертається навколо Землі, а наша планета крутиться навколо Сонця. Земля — рядова планета, яких у Сонячній системі чимало. 
    Як і слід було чекати, нову систему світу, котра вщент розбивала усталене уявлення про Всесвіт, церква зустріла вогнем задушливих багать. 
    17 лютого 1600 року в Римі, на майдані Квітів, спалахнуло варварське багаття, у полум’ї якого стояв звинувачений у єресі колишній францисканський чернець, «гігант ученості, духу й характеру» Джордано Бруно. «Існують… незліченні сонця, незліченні землі, котрі крутяться довкруж своїх сонць так само, як наші планети крутяться навколо нашого Сонця», — писав мислитель у своїй чудовій книзі «Про безконечність, всесвіт і світи». Отці-єзуїти домагалися, як тільки вони могли домагатися, зречення від «головного єретика». «Всі льодовики Кавказу не в силах охолодити вогню мого серця», — відповів пристрасний прихильник коперниканської системи своїм катам. 
    Через два століття Бруно було споруджено пам’ятник. «Від століття, яке він передбачав, на тому місці, де спалахнуло вогнище», — написано на одному з каменів. 
    У той час, як на майдані Квітів йшла страшна екзекуція, на мансарді одного із римських особняків ще молода, але вже посивіла людина ладнала дивовижну трубу, сенсацію віку. Мине трохи часу, і «диявольське око» Галілео Галілея кине церковних богословів у лихоманку. Не на словах, а на ділі, на практиці підтверджувалася геліоцентрична система Коперника. За допомогою астрономічної труби Галілей підтвердив передбачення попередників. «Вони провиділи, я побачив, хочу, щоб усі побачили», — говорив перший астроном-практик. 
    Католицька церква не могла не зацікавитися небезпечним дослідником неба. Галілея після тривалого гоніння оголосили «боговідступником», викликали на церковний суд. Тут сімдесятирічного астронома примусили стати на коліна і зректися своїх поглядів. Земля, мовляв, непорушна! Учений виконав цю вимогу. «І все ж вона крутиться», — говорили його очі, в яких зоріли відблиски далеких світів. 
    Віра в наявність позаземного життя була такою великою, що навіть Сонце вважали населеним. Одним із таких оптимістів був творець закону всесвітнього тяжіння Ісаак Ньютон. Навіть знаменитий астроном Вільям Гершель, той, що відкрив планету Уран і визначив загальну форму нашої Галактики, запевняв, що сонячні плями — це просвіти у хмарах, крізь які сонячні мешканці можуть милуватися зоряним небом… 
    Та найбільша підозра щодо наявності розумного життя висловлювалась про четверту планету Сонячної системи, «верхнього сусіда» Землі — Марса. Чому? Звідки це припущення? Як можна було «нагородити» життям планету, що мала назву бога війни — нищителя всього живого? Все пояснюється дуже просто — і в Землі, і в Марса багато однакових рис, а саме: спільномірні маси і розміри; однакова тривалість діб і тотожні нахили осей обертання, що зумовлює чергування пір року; в обох планет є атмосфери і полярні шапки, де відбуваються сезонні зміни… Хіба цього не досить, щоб життя на червоній планеті еволюціонувало до рівня земного, а можливо, навіть і більше — значно випередило його? 
    Ні, не досить. Таке теоретизування на рівні аналогій мало під собою вельми хисткий грунт. Потрібні були всебічно обгрунтовані, незаперечні докази. І вони… не забарилися. Тільки чи стали вони справжніми доказами? Проте не будемо забігати наперед. Перекажемо події у всій їхній послідовності. 
    У сімдесятих роках XIX століття після чергового протистояння Марса весь земний світ облетіли слова «марсіанські канали». Облетіли і надовго заполонили бурхливу уяву мешканців голубої планети, які давно нудилися за братами по розуму. Честь першовідкривача марсіанських «каналів» присудили відомому нам італійському астроному Джованні Скіапареллі, який справді в 1877 році спостерігав на марсіанській поверхні систему дивних геометрично правильних ліній. Відтоді і по-сьогодні його ім’я незмінно фігурує поряд із горезвісними «каналами». Проте ця слава Скіапареллі незаслужена. Куди більший його пріоритет у вивченні Меркурія, Венери, метеорних потоків та інших небесних тіл. 
    А каналоподібні смуги на червоній планеті вперше побачив ще в 1859 році, за вісімнадцять літ до Скіапареллі, його старший колега, директор зоряної обсерваторії Римського єзуїтського колегіуму Анджело Секкі. Він назвав їх «kanali». Це слово вельми необачно вжив пізніше Скіапареллі. Італійською мовою воно означало «природне русло», «протока». 
    Коли це відкриття почало поширюватися по світу, італійське слово «капаїі» переклали англійською мовою у буквальному розумінні — як «канал», тобто «штучна гідротехнічна споруда». Термін набув діаметрально протилежного змісту. 
    Так з необачності Джованні Скіапареллі і вини перекладачів сталася фатальна помилка, котра послужила першим вагомим І, як здавалося спочатку, вельми незаперечним доказом наявності життя на Марсі. Та ще й якого — розумного, високоорганізованого, здатного на створення колосальних споруд, яким земні будови негодні й у слід ступити. 
    Після «відкриття» позаземної цивілізації почалися інтенсивні пошуки додаткових і, дай бог, ще вагоміших доказів існування високоорганізованого життя на червоній планеті. І ці докази, зрозуміло, знайшлися — вони не могли не знайтися. Про це свого часу досить цікаво сказала письменниця Валентина Журавльова, котра взяла і порівняла історичні події на Землі з сенсаційними відкриттями на Марсі: «…пізніше з’ясувалося, що майже за сто років до СкІапареллі різні спостерігачі нанесли на карти Марса близько 60 «каналів». Але ніхто не промовив самого слова «канали» і ніхто не висловив гіпотези про їх штучне походження. Довелося чекати, поки на Землі розпочнеться епоха спорудження великих каналів. Тільки тоді в темних прямих лініях, що перетинають марсіанські материки, вчені побачили «канали». 
    Наприкінці минулого століття на Землі з’явилися потужні освітлювальні прилади, почала набувати розвитку світлова сигналізація. І що ж ви думали? Яскраві спалахи, що їх помічали на сусідній планеті земляни, стали… світловими сигналами марсіан. 
    У двадцятих роках нашого століття на Землі запанував радіозв’язок. І ось нова сенсація — 1924 року кілька радіостанцій світу прийняли таємничі радіосигнали з Марса! Тільки пізніше з’ясувалося, що це містифікація, легкий жарт радіоаматорів. 
    Наступна аналогія, що з’явилася після вандалістського акту найтемніших сил людської цивілізації, була вже далека від жартів. В серпні 1945 року над Хіросімою і Нагасакі виросли «гриби» американських атомних бомб. Через кілька років японські астрономи побачили на Марсі гігантські спалахи і кваліфікували їх як атомні вибухи… 
    Одним словом, тривалий час, аж до початку космічної ери, над Марсом висіла підозра, що він є носієм високоорганізованої цивілізації, котра давно сягнула апогея свого розвитку і не від того, щоб перебратися на сусідні планети, поближче до Сонця. 
    У 1900 році в Франції була встановлена премія імені П’єра Гузмана. Основний її зміст відображався одним реченням: «Сто тисяч золотих франків за встановлення зв’язку з будь-яким небесним тілом, крім Марса!» Червона планета до уваги вже не бралася. Вона була, так би мовити, вже в кишені землян. Марс — пройдений етап. Подавайте Юпітер, Сатурн тощо… 
    Навіть знаменитий популяризатор астрономії Каміль Фламмаріон не втримався від загальної спокуси. У своїй книзі «Планета Марс і умови життя на ній» він писав: «Значні зміни, що спостерігаються в мережі водних шляхів, свідчать про те, що ця планета є енергетично життєздатним місцем. Ці зміни здаються нам повільними, оскільки нас розділяє величезна відстань. Коли ми спокійно дивимося на ці континенти і моря і запитуємо в себе, на якому з цих берегів було б приємніше жити, там, можливо, в цю мить лютують шторми і грози, вулкани, чума, соціальні перевороти і всілякі види боротьби за життя. Все ж ми можемо надіятися на те, що людство там розвинутіше і мудріше, бо світ Марса старіший від нашого. Безсумнівно, що вже протягом багатьох століть ця сусідня з нами планета виповнена шумом мирної праці». 
    Це писав один з найвідоміших популяризаторів науки свого часу, авторитет якого був незаперечний. Фламмаріон заснував Французьке астрономічне товариство, був директором обсерваторії поблизу Парижа, видавав науково-популярний журнал «Астрономія», котрий виходить і нині. Це йому належать слова: «Немає нічого прекраснішого від зоряного неба!» Це він запевняв, що астрономія — найточніша з наук. І ось така легковажна віра в життя на Марсі! 
    Палким прихильником існування розумних істот на червоній планеті був, як ми вже зазначали, американський астроном Персиваль Ловелл. Виходець з багатої сім’ї, він закінчив Гарвардський університет, багато мандрував, жив у Японії. Потім під впливом СкІапареллі зайнявся астрономією, і вона стала його і святом, і горем, і радістю, і прокляттям. 
    Під час кількох великих протистоянь Марса Ловелл виконав багато візуальних спостережень планети. Висновок, як і слід було чекати, зробив оптимістичний: на Марсі існує розумне життя. Цю животрепетну ідею гаряче обстоював у книгах «Марс», «Марс і його канали», «Марс як пристановище життя». На жаль, у цих книгах було більше віри, ніж знань. Кінчилось все тим, що колись знаменита Арізонська обсерваторія Ловелла, де він працював все своє життя і помер, перетворилась у храм забутої ідеї. 
    Черговий спалах інтересу до загадкової червоної планети викликали праці радянського астронома Гаврила Андрійовича Тихова, засновника нової науки астроботаніки. Понад сорок років учений вивчав фізичну природу Марса, шукаючи докази існування рослинності на цій планеті. І він її «побачив» у так званих «хвилях оживлення», котрі щовесни розходяться від полярних шапок зі швидкістю 30 кілометрів за добу. 
    Якою ж бачилась Тихову гіпотетична марсіанська флора? «Напевно, — писав учений, — там живуть вічнозелені рослини типу наших мохів, плавунів і цупких приземистих рослин на зразок брусниці, журавлини, морошки. Можуть жити низькорослі деревця, схожі на земні карликові берізки чи верби». А який їхній колір? Учений вважав, що марсіанські рослини мають голубий, синій і навіть фіолетовий колір. До такого висновку він дійшов, спостерігаючи за життям рослин на Памірі, тобто у високогірних районах, де рослини справді мають синювате забарвлення. «Якщо зважити на те, — говорив астроботанік, — що у кліматі Марса і Паміру є багато спільного, то схожість між кольором рослинних покривів на Марсі і кольором рослинності на Памірі вже не можна вважати випадковістю». 
    Якою ж великою і неперебутньою була віра землян в існування житя на інших планетах! Фундамент цієї віри закладали математики, астрономи, біологи, інженери… 
    «Марсіанським послом» називали Фрідріха Артуровича Цандера, радянського вченого і винахідника в галузі ракетної техніки. 
    …Січень 1918 року. Широке, приземкувате приміщення заводської їдальні. За довгим столом сидять робітники, солдати, діти. Вони жадібно слухають молодого білявого чоловіка. Дивлячись на запнуті морозом вікна, лектор говорить про дивовижні речі: 
    — Звертаючи в ясну осінню ніч погляд у небо, спостерігаючи мерехтливий блиск зірок, хто не думав про те, що там, на далеких планетах, можливо, живуть схожі на нас розумні істоти, які випередили землян на багато тисяч років? Які б незліченні культурні цінності могла здобути Земля, наша наука, коли б пощастило туди перелетіти! І які незначні витрати потрібні на таку велику справу порівняно з тим, що марно витрачається людством! 
    По цих словах лектор-інженер підходить до столу, бере до рук фантастичний апарат і показує його слухачам. 
    — Це модель міжпланетного корабля, — говорить він. — Такий корабель зможе розвивати швидкість у п’ятнадцять разів більшу за політ артилерійського снаряда. До Марса на ньому можна дістатися за кілька місяців… 
    Небо вабило Цандера з юних літ. Навчаючись у Ризькому реальному училищі, він познайомився з працями калузького законодавця зоряного неба — Костянтина Едуардовича Ціолковського. Польоти до зоряних світів, до омріяного Марса стали мрією його життя. Пізніше, переїхавши до Москви, тридцятирічний інженер береться за її втілення. Ось так, не більше, не менше — втілення мрії в життя! 
    Коли створювалися перші ракетні двигуни, доля мудро звела Цандера з молодим Сергієм Корольовим. Їхні шляхи не могли не перетнутися, вони не могли не зустрітися, бо обидва йшли на вістрі наукового поступу, обидва були залюблені в зоряний світ. 
    Яскравий слід на палітрі зоряного неба залишив Юрій Васильович Кондратюк, український радянський вчений-винахідник, один із перших творців і дослідників ракетної техніки. Він розробив ряд схем ракет для міжпланетних подорожей. У книзі «Завоювання міжпланетних просторів» виклав теорію багатоступінчастих ракет, розглядав будову космічного корабля, умови його польоту і склад палива. З вражаючою передбачливістю він розробив схему польотів на інші планети: летять три члени екіпажу, один залишається в базовому кораблі на орбіті, двоє опускаються на поверхню планети (пізніше американці при польоті на Місяць «слово в слово» скопіювали розробку українського вченого). 
    Багато ідей Кондратюка ще чекають свого втілення, як чекає правдивого висвітлення драматична доля цього геніального вченого. Нещодавно стало відомо, що під прізвищем Кондратюка жила і творила зовсім інша людина — Олександр Гнатович Шаргей. Життя так круто повелося з ним, що він, аби вижити, мав узяти прізвище рано померлого від сухот вінничанина Юрія Кондратюка. А сам він народився в Полтаві. Успішно закінчив гімназію, навчався в Петербурзькому політехнічному інституті, захопився проблемами міжпланетних сполучень… 
    Після революції його примусом поставили під білогвардійські прапори. Він двічі тікав з білої армії. За дезертирство йому загрожувала смертна кара. Отоді, в 1921 році, рідні й передали йому документи покійного Кондратюка. Так Шаргей став… Кондратюком… 
    Потім почалася напружена винахідницька діяльність, така багата на вражаючі проекти й ідеї. Коли почалась Вітчизняна війна, Олександр Шаргей, записавшись в народне ополчення, добровільно пішов на фронт, де й віддав своє життя за рідну землю, за те, щоб над нашою планетою сяяли мирні зорі і не пломенів кривавими фарбами на небосхилі Марс. 
    Чимало зусиль для зміцнення віри в існування розумного життя на Марсі доклали письменники-фантасти. Їхня нестримна уява не рахувалася ні з якими об’єктивними даними. Як тільки були відкриті марсіанські «канали», англійський белетрист Персі Грег опублікував двотомний роман «По Зодіаку», в якому описав подорож на Марс. Класикою фантастичної літератури стали «Боротьба світів» Герберта Уеллса, «Аеліта» Олексія Толстого, «Марсіанські хроніки» Рея Бредбері. 
    Курйозний випадок стався з уеллсівськими «світами». Нещодавно газета «За рубежом» повідомила, що виповнилося 50 років з тієї знаменитої п’ятниці, коли група молодих акторів змусила сотні американців залишити свої домівки і бігти світ за очі. Паніка зчинилася після того, як по радіо Нью-Джерсі люди почули про висадку марсіан. Одним з акторів — авторів передачі — був нині живий, відомий актор Орсон Уеллес. Живі і багато з тих, хто повірив у цей жарт, коли слухали зачитаний драматичним голосом розділ з відомого роману Герберта Уеллса «Війна світів». Мешканці Гроверс-Мілла, де паніка була особливо сильною і масовою, вирішили з нагоди ювілею спорудити пам’ятник. «Ця подія п’ятдесятирічної давності — частка нашої національної гордості», — заявили вони. 
      «Страх» і «жах» марсіанського неба 
    Дивовижно! Скільки було мрій, надій, сподівань на зустріч з марсіанами, а як тільки «доблесні» сини Арея заявилися власною персоною, розгублених землян посів панічний страх. А втім, все правильно — чого доброго можна чекати від кривавого бога війни? 
    Жарти жартами, та коли були відкриті супутники Марса, їм, як ми вже говорили, теж дали досить промовисті назви: Фобос (страх) і Деймос (жах). Що ж, цілком до лиця синам бога війни, дарма що їхньою матір’ю була богиня вроди й кохання Афродіта. 
    Вся історія відкриття і вивчення супутників Марса сповнена дивовижними подіями і таємничими загадками, котрі й досі не з’ясовані. 
    Про Існування Фобоса і Деймоса знали задовго до самого їхнього візуального відкриття. Звідки знали? Про це пише в своєму фантастичному романі «Мандри Гуллівера» Джонатан Свіфт. його герої опиняються на гіпотетичній планеті Лапуті. Місцеві астрономи повідали йому, що вони відкрили навколо Марса два маленькі «місяці». Це було на початку XVII століття. 
    Англійський письменник фантазував, його повідомлення про марсіанські супутники можна було сприйняти за вигадку. І все ж їх шукали. Довго і невтомно. Шукали Вільям Гершель, його сестра Кароліна, син Джон. Шукали Джованні Скіапареллі, Анджело Секкі… Використовувалася найкраща техніка. Даремно. Після протистояння Марса 1862 року, коли його супутників не було виявлено, багато хто з астрономів зневірився, висновивши, що супутників у Марса не було і немає. Свіфт просто безмірно фантазував. 
    І ось настало протистояння 1877 року. Ті, що ще не втратили надії виявити супутники Марса, знову стали до телескопічних труб. Серед них був і американський астроном Асаф Холл. Колишній сокирник, він не мав спеціальної астрономічної освіти. За наполяганням і допомогою своєї дружини-вчительки опанував вищу математику. Згодом зайнявся астрономічними спостереженнями зоряного неба і цій справі присвятив усе своє життя. 
    Отож був серпень 1877 року. Асаф Холл кожну ніч пантрує біля 26-дюймового рефрактора, створеного фірмою відомого оптика-шліфувальника Альвана Кларка та його синів. В об’єктиві телескопа — червона планета. Холл пильно тримає в полі зору зірки навколо Марса — чи не рухається якась слідом за планетою? Ні, всі вони непорушно «висять» на своїх місцях. 
    Так спливає одна ніч за іншою. Нарешті 11 серпня астроном помітив зірочку, що невідступно тягнулася за Марсом, немов була прив’язана до нього. Що це — матеріальне тіло чи ілюзія зору? Не встиг Холл зафіксувати координати виявленого тіла, як з річки Потомак піднявся густий туман, який швидко затягнув небо. Погода на кілька днів зіпсувалася. 
    Холл нервував. Він почав уже сумніватися в тому, що побачив. На допомогу, як завжди, прийшла дружина. Як тільки небо прояснилося, вона вмовила чоловіка знову стати за рефрактор. Ледь Холл наладнав апарат, як небо над Вашінгтоном знову затягнули хмари, закресали блискавиді і зашаленіла гроза… 
    16 серпня Холл навіть не подумав про спостереження. Коли настала ніч і на небі знову заясніли зорі, невпокійлива дружина переконує песимістично настроєного чоловіка відновити пошуки. Той без всякого ентузіазму піднімається на горішній поверх обсерваторії, ловить в об’єктив сусідню планету і — о диво! — помічає біля неї рухливу цятку, схожу на ту, що вже одного разу бачив. Тепер уже він її не випустить з поля зору! 
    Наступної ночі Холл поспішив на побачення з виявленим марсіанським супутником і… відкрив ще один. Яка удача! Яке відкриття! Супутники в Марса є! Передбачення Свіфта справдилося. Пізніше нововідкритим супутникам дали за традицією імена стародавніх божеств, що завше супроводжували грізного бога війни. 
    Тепер повернемося до автора феноменальних «Мандрів Гуллівера». Як міг Свіфт за 150 років до відкриття марсіанських супутників так безпомильно, ніби точно знав, почув від когось чи бачив на власні очі, передбачити Існування супутників Марса? Ця загадка, яка не з’ясована й сьогодні. 
    Останнім часом унікальне передбачення англійського письменника пояснюють впливом так званої ПЦ, позаземної цивілізації. 
    Українські вчені, кандидати фізико-математичних наук Олександр Пугач і Клим Чурюмов у книжці «Небо без чудес», що вийшла у 1987 році, пишуть: «Як вважає англійський вчений Дж. Діардорф, така «тактовна» ПЦ могла б посіяти в інтелектуальній сфері нашої планети думку про своє можливе існування шляхом імплантації «чуда», просочування інформації про містичні, фантастичні чи штучно створені історичні загадки. В галузі астрономії до числа останніх можуть, наприклад, відноситись знання африканського плем’я догонів про потрійний Сіріус, записи на шумерських глиняних табличках про параметри десятої планети Сонячної системи, передбачення Дж. Свіфта характеристик двох супутників Марса і т. п. У дусі такого пояснення дуже вдалим прикладом імплантированого «чуда» є непояснимі і невловимі НЛО з їхнім дивовижним умінням бути «у всіх на виду, але не даватися в руки». 
    Та хоч би там що, марсіанські супутники відкрились землянам, відкрились і мало не потрапили… до розряду горезвісних НЛО. Приводом до цього, як не дивно, став сам факт їхнього відкриття, надто запізнілого відкриття. «Чому раніше вони не були помічені? — запитували прихильники існування розумного життя на Марсі і тут же самі відповідали: — Та тому що їх просто не існувало. Вони з’явилися у марсіанському небі у період між великими протистояннями 1862 і 1877 років. Їх запустили самі марсіани». 
    Попри всю абсурдність такої заяви, вона була далеко не абсурдною. Аргументи, які наводились на користь цієї гіпотези, мали під собою вагомий грунт. По-перше, розміри марсіанських супутників (близько двадцяти кілометрів у поперечнику) не такі вже великі, щоб високорозвинена цивілізація не могла побудувати такі споруди. По-друге, обидва супутники обертаються навколо планети по низьких орбітах і до того ж — у районі екватора, найзручнішого для запуску штучних тіл з поверхні планети. По-третє, сам рух марсіанських супутників суперечив законам небесної механіки і, навпаки, цілком відповідав рухові штучно створених тіл. 
    Останній аргумент особливо набрав ваги, коли в 1945 році американський астроном Б. Шарплес заново обрахував траєкторію руху Фобоса і дійшов висновку, що цей супутник рухається з прискоренням і з часом впаде на планету. Так може літати тільки штучне тіло. 
    У 1959 році, коли Земля вже обзавелася власними штучними супутниками, з’явилося нове пояснення дивного аномального руху марсіанських супутників. Його автором був відомий радянський астрофізик, професор Й. С. Шкловський. Уродженець містечка Глухова на Сумщині, він закінчив Московський університет, аспірантуру при Державному астрономічному інституті імені П. К. Штернберга, тривалий час працював в Інституті космічних досліджень АН СРСР. Крім численних теоретичних праць, відомий і своєю науково-популяризаторською діяльністю. Його книга «Всесвіт, життя, розум», перевидана кілька разів, привернула широку увагу до проблем існування розумного життя за межами Землі. 
    Так ось, вивчаючи рух Фобоса, Й. С. Шкловський висунув гіпотезу, що цей супутник, а можливо, і його побратим Деймос, у середині… порожній! Так, так, порожнистий… Тільки цим можна пояснити невпинне прискорення його руху, встановлене американцем Шарплесом. Але навіщо сліпим силам природи створювати порожні небесні тіла? Залишається одне: припустити, що Фобос, а можливо, й Деймос — штучні супутники Марса, створені мільйони років тому розумними істотами, що населяли Марс чи прилітали з далеких зоряних далей. 
    Ось як про це писали популяризатори науки ще в 1970 році на тринадцятому році космічної ери, вже навіть після того, як до Марса були послані автоматичні космічні станції: «Колись Марс міг бути населений високорозвиненими, розумними і добрими істотами. Вони будували міста, боролися з природою, підкоряли її. Можливо, як і ми, люди, вони освоїли космос. Створили космічні станції— два літаючих острови, які ми сьогодні називаємо Фобосом і Деймосом. Можливо, прагнучи покинути згасаючу планету, вони побували і в нас на Землі. Біда, що в ту далеку епоху життя на нашій планеті було малопривабливим. І рештки розумного і могутнього народу переселились, можливо, назавжди подалися в іншу зоряну систему. А космічні станції — два марсіанських супутники — залишили як пам’ятники зниклої цивілізації: «як піраміди в африканській пустелі, як храм народу Сонця, котрий щезнув з лиця нашої планети…» 
    Невгамовна людська думка, випереджаючи міжпланетні кораблі майбутнього, з кожним роком наближала, підтягувала до нас загадкову червону планету. Нам, мешканцям Землі, дуже _ хотілося знайти братів по розуму, і, не знаходячи їх, ми готові були в кожному штриху, кожному спалаху, кожній зміні на поверхні сусідніх планет вбачати наявність розумного життя, в гіршому випадку — просто життя. Але… 
    Є наука і є фантастика. Від першого до другого-один крок. Оскільки Фобос рухається з прискоренням, значить внутрі він порожнистий, а раз він порожнистий, тоді він створений штучно. Логіка залізна… Ось тільки грунт, на якому вона базувалася, виявився вельми хистким. Ретельне опрацювання орбітального руху Фобоса засвідчило помилковість висновків американського астронома про прискорення плину марсіанського супутника. Яка прикра недоладність! Помилка одного вченого обернулася гірким розчаруванням, звелася до чистісінької фантастики. У пам’яті спливають слова Омара Хайяма: 
   Що там, за ветхою завісою Пітьми?У здогадах заплутались уми.Коли ж упала ця глуха завіса,Побачили усі, як помилялись ми. Як і мрії про «канали», гадки про «спалахи» і «радіосигнали», гіпотеза про штучне походження марсіанських супутників не витримала перевірки чахом, виявилася бездовідною, не^ здобула прав громадянства у великій країні Уранії. 
    Такий невтішний присуд винесла найновітніша наука сучасності — практична космонавтика. Яка іронія долі! Саме на неї, на космонавтику, покладали найбільше надії у здійсненні жаданого контакту з марсіанами, а вона принесла одні розчарування, розвіяла всі мрії, прогнози, гіпотези щодо наявності розумного життя на Марсі. Посилаючи на червону планету автоматичні станції, земляни сподівалися на зустріч з високорозвиненою цивілізацією, бодай на виявлення її слідів чи просто життя у будь-яких його формах, хай навіть найпримітивніших, а виявилось… 
      Радість пізнання і гіркота знань 
    Отже, слово взяла наука, котра зросла на вістрі найпередовіших і найпрогресивніших досягнень людського генія, наука, котра, увібравши в себе здобутки багатьох інших наук, вивела землян у космічний простір. До Марса, як і до Місяця та Венери, полинули автоматичні міжпланетні станції. Затамувавши подих, людство чекало сенсаційних повідомлень. 
    Першим подав руку ї вийшов на знайомство з земним сусідою Радянський Союз. 1 листопада 1962 року до червоної планети стартувала автоматична станція «Марс-1». У далеку дорогу полинув розвідник вагою близько тонни. Основним його завданням було опрацювання системи зв’язку з космічними апаратами. Більш як через півтора року відбулося зближення станції з Марсом. Зв’язок з Землею припинився раніше — після 106 мільйонів кілометрів пройденого шляху. Це була рекордно велика для того часу відстань, з якої Земля могла ще ловити сигнали свого посланця. З далеких позаземних глибин було передано великий і цікавий матеріал про фізичні явища в космічному просторі. 
    У травні 1971 року до червоної планети полинули відразу два апарати — «Марс-2» і «Марс-3». Через 200 днів вони досягли околиць Марса і вийшли на навколопланетні орбіти. Від третьої станції відокремився спусковий блок і пішов на посадку… 
    Проте тут Марс підготував землянам несподіваний сюрприз. На ньому зненацька знялася гігантська пилова буря, котра з кожним днем набирала дедалі більшої сили і згодом охопила всю планету. На її поверхні годі щось було розгледіти. Ніби здогадуючись про наближення розвідників з сусідньої планети, Марс поспішно сховав своє грізне обличчя від їхніх допитливих поглядів. Телевізійні знімки, передані на Землю, мали розмитий, неконтрасний вигляд. На що сподівалися «марсіани», напускаючи туману на товариських і допитливих землян, які марили про зустріч із ними? Даремно намагався сховати свій неприглядний лик бог війни! 
    Через два роки до його лона стартувала ціла кавалькада вивідувачів — «Марс-4, -5, -6, -7». Четверта станція пролетіла мимо планети на відстані 2200 кілометрів. П’ята стала штучним супутником Марса і здійснила цілий комплекс досліджень — фотографувала планету, визначала склад, температуру і тиск атмосфери, виявляла структуру і теплові особливості грунту, вивчала магнітне поле. З двох останніх станцій, яким належало доставити на Марс посадочні апарати, м’яку посадку здійснив тільки блок «Марса-6». Вперше в історії космічних досліджень він передав чітку інформацію про параметри атмосфери планети. 
    Дослідження червоної планети вели й американські вчені. У 60-х роках до Марса було послано чотири апарати — «Марінер-3, -4, -6, і -7». Політ третьої станції був невдалий. Решта передали знімки Марса, дуже схожі на зображення мертвої поверхні Місяця. Де ви, марсіани? Де ваші канали, квітучі оазиси, родючі ниви? Навіщо було пускати землянам пил ув очі? 
    І все ж земляни не зупинялися — посилали до омріяної планети апарат за апаратом, хоч не завжди й успішно. Скажімо, політ «Марінера-8» обірвався ще під час його запуску. Зате «Марінер-9», діставшись до Марса, став його штучним супутником. 
    На той час пилова буря, ніби втомившись закривати від допитливих очей землян істинне обличчя войовничого сина Зевса, вщухла. Настала ясна погода, і «Марінер-9» почав передавати на Землю цінну, але вже знайому інформацію. Ті ж кратери, каньйони, гірські хребти, розлогі рівнини, вулкани, полярні шапки — жодних ознак існування розумних істот. Мертва планета! Абсолютно мертва?.. 
    На це мали дати відповідь спеціальні автоматичні лабораторії, які б опустилися на планету і повели звідти репортажі. Ними стали посадочні модулі американських космічних станцій «Вікінг-1» і «Вікінг-2». 
    Перший «репортер» опустився на червону планету 20 липня 1976 року. Через місяць тишу марсіанських краєвидів порушив його двійник. Обидва апарати передали панорами тих місцевостей, де вони десантувались. Що ж побачили земляни? Піщані дюни, камінні брили, гірські хребти… 
    Американська преса багато тоді писала про марсіанську одіссею «Вікінгів». Ось стислий переказ однієї з публікацій. 
    …7 годин 30 хвилин ранку за марсіанським часом. Кам’яниста з піщаними насипами пустеля. На одному з пологих схилів видніється чужорідне тіло — наїжачений антенами, кронштейнами і фотокамерами апарат, схожий на земного жука. 
    Далеко маленьке Сонце ледь піднялося за обрієм, і тому тіні посилюють контрасність предметів. Оскільки на земній кулі було немало подібних пустель, то для спостерігача передачі знімків з Марса на Землю ландшафт сусідньої планети так нагадував земні пейзажі, що він мимоволі вигукнув: «Я вже чекав, що ось-ось з’являться верблюди!» 
    Та ось надійшло перше метеозведення про погоду на Марсі: слабкий до 7 метрів на секунду вітер, тиск — 8 мілібар, невелика хмарність, температура вранці — 86 градусів морозу, вдень — 30… 
    Були також передані результати хіміко-біологічного аналізу марсіанського грунту на предмет з’ясування старого, як світ, питання: «Чи є життя на Марсі?» 
    «Згадайте, що потрібно для життя у нашому розумінні, — повідомляв кореспондент ЮПІ з центру управління. — Потрібна енергія — вона є (у вигляді сонячного світла); потрібна вода — вона теж є; потрібний вуглець, якого вдосталь; і потрібні фосфор і фосфати, які, напевне, зустрічаються в породах». 
    Здавалося, все було для виникнення життя. Але чи було саме життя? 
    Обидва земні «жуки», взявши зразки марсіанського грунту, помістили їх в спеціальні «інкубатори». Твердь чужої планети, одвічна земля «марсіан», була піддана впливові потужних променів світла, водяної пари і спеціальної живильної суміші, названої «курячим бульйоном». Що малося на меті? Якщо в пробах грунту були живі організми, вони мали зреагувати на ці всесильні стимулятори і, як кажуть, виказати себе. Але… Одна спроба, друга, третя… Марно! І цього разу однозначної і остаточної відповіді на горезвісне питання Земля не дістала. Думки вчених розійшлись. Довелося знову чекати, чекати 12 довгих років. 
    І ось настав липень 1988 року. З космодрому Байконур стартували два космічні апарати типу «Фобос» — перші представники нового покоління радянських міжпланетних станцій. Їхнє завдання — дослідження марсіанського супутника Фобоса. У здійсненні цього грандіозного проекту зголосились взяти участь учені багатьох країн. 
    Через сім місяців після старту земні посланці мали вийти на еліптичні орбіти навколо червоної планети, а потім на кругові, близькі до орбіти Фобоса. Але, як відомо, до далекого Марса дістався тільки один апарат — «Фобос-2». Перша станція через два місяці польоту «відмовилась» відповідати на поклики Землі. З нею було проведено 39 сеансів зв’язку, в ході яких проводились дослідження Сонця і міжпланетного простору. З допомогою розробленого спеціалістами телескопа-коронографа «Терек» було одержано більш як 140 рентгенівських зображень Сонця. Вони містять унікальну інформацію щодо структури і динаміки активних областей в атмосфері нашої зірки. 
    2 вересня 1988 року черговий запланований сеанс радіозв’язку із станцією «Фобос-1» не відбувся. Спроби відновити зв’язок, відшукати «втікачку» результатів не дали. 
    Що ж сталося з першою станцією? Виявляється, на її борт було передано помилкову команду (у цифровому коді не вистачало всього одного знаку), в результаті чого вийшла з ладу система орієнтації апарата на Сонце. Панелі сонячних батарей дедалі менше й менше отримували енергії, і вся станція таким чином знеструмилась. Покірна силі всесвітнього тяжіння, вона тепер десь лине мовчазною домовиною по одній тільки їй відомій орбіті. Можливо, колись, через сотні років, коли земляни вільно пересуватимуться по Сонячній системі, хтось і наткнеться на космічну пропажу XX століття, якщо якісь сліпі сили космосу не зруйнують її. 
    Ще більше випробування чекало на другу станцію. Прийнявши естафету марсіанського польоту від своєї нещасної посестри, вона, залишившись самотиною серед крижаного космічного океану, успішно досягла мети. На початку лютого 1989 року на Землю полинули унікальні знімки марсіанської поверхні. Розміщені на борту станції прилади не були безробітними пасажирами. Було здійснено абсолютно новий експеримент — одержання теплової карти Марса з високою детальністю, що дає змогу розрізняти температуру окремих утворень на його поверхні: кратерів, долин, тріщин тощо. Виконав цю роботу прилад, що дістав назву термоскан. Його земним аналогом є тепловізор, чутливий до теплових, інфрачервоних променів. 
    Облетівши кілька разів планету, земний розвідник 11 лютого 1989 року завершив унікальну зйомку марсіанської поверхні протяжністю близько 800 кілометрів. Попереду був Фобос. Поки на Землі опрацьовували фотографії, «Фобос» пішов на зближення зі своїм тезкою. Отоді й почався драматичний, мало не сенсаційний розвиток подій. 
    Коли на Землі вчені проявили знімки з зображенням марсіанської поверхні і порівняли їх з тими, що раніше передали радянські та американські міжпланетні станції «Марс» і «Марінер», вони очам своїм не повірили. На знятій «Фобосом» фотографії чітко вирізнялися загадкові утворення, яких раніше не було на карті Марса. Одне з них, еліпсовидне, за конфігурацією було схоже на інверсійні сліди від старту ракети. Якої ракети? Марсіанської? Земної? Чи ще чиєїсь? Вчені тільки руками розвели. 
    Запитали у «Фобоса», який вже наближався до однойменного супутника Марса, на який мав десантувати двох роботів-фобосходів (до речі, прототип цих робтів вже працював на очищенні даху Чорнобильської АЕС від радіоактивних уламків). Але «Фобос» не міг дати ніякої відповіді. Сталося непередбачене. Як тільки на Землю полинули нові знімки марсіанської поверхні з дивовижними утвореннями, яких раніше не було, земний розвідник раптово замовк, ніби хтось його зумисне вимкнув. Востаннє довелося вийти з ним на зв’язок, коли він був десь за 200 кілометрів від Фобоса і мав передати кольорові зображення його поверхні. Що з ним сталося — невідомо. Як невідома і його подальша доля. 
    Безумовно, земляни на цьому не зупиняться. До Марса полинуть нові апарати. Але випадок з «Фобосами» ще раз нагадав, що космічні траси не встелені трояндами, що там на кожному кроці чигають небезпеки. 
    Що побачать І з чим зустрінуться нові автоматичні посланці Землі — покаже час. А поки що наводимо слова академіка О. І. Опаріна: «Чи є життя на Марсі? Дуже хочеться, щоб воно було. Звичайно, атмосфера Марса вельми розріджена, її пронизує ультрафіолет, там панує різка зміна температур, — коротше кажучи, дуже важкі умови для життя земних організмів. Але, можливо, у такому світі існують специфічні мікроорганізми, І їх відкриття стало б подією в науці — у нас було б два «екземпляри» життя. Та навіть коли цього не станеться, дуже важливо для з’ясування виникнення життя на Землі визначити, на якому етапі перебуває там еволюція вуглецевих сполук. Цілком можливо, що вона на тому ж рівні, на якому була мільйони літ тому на Землі. Дослідження планет, і зокрема Марса, в ім’я Землі — у цьому головний зміст роботи радянських і американських апаратів у космосі». 
    Та не будемо поспішати з висновками. Зачекаємо повідомлень нових апаратів. Вони, слід гадати, будуть набагато «розумнішими» від попередніх. Ще більше ми дізнаємось, коли самі ступимо на поверхню Марса. 
      Летимо на Марс! 
    Існує багато проектів польоту людини на червону планету. Утопічних, фантастичних і обгрунтованих науково. Аматорських, виконаних колективами проектних інститутів, міжнародних… Коли велася підготовка до здійснення проекту «Фобос», у США вийшла книга під назвою «Політ Руслана». Написав її директор авіаційно-космічного музею в Нью-Йорку Джошуа Стофф. «Чи задумувався хто-небудь над тим, як буде здійснено перший пілотований політ на Марс? Звичайно, таких багато. Серед них виявився і Джошуа Стофф. На його думку, цю місію виконають радянські космонавти на космічному кораблі «Руслан», названого на честь билинного витязя часів Київської Русі», — так відгукнулась преса на вихід цієї книги. Назвати її фантастичним твором не можна. Це швидше всього роздуми професіонала, якому притаманна наукова скрупульозність. І хоч в основі книги лежить фантастичний сюжет, автор розцінює свій твір як науково-популярне видання. 
    Політ «Руслана» написаний з теплотою до радянських людей, з повагою до наших досягнень і з глибокою переконаністю, що космос завжди буде мирним. 
    Які ж навігаційні параметри польоту «Руслана»? Стартувавши одного чудового ранку 20… року з швидкістю 11,57 кілометра за секунду, космічний корабель через 259 діб здійснює посадку на Марсі. Якщо він відразу вирушить назад, то через стільки ж діб підійде до земної орбіти, але з Землею не зустрінеться — вона в цей час знаходитиметься в іншому місці своєї орбіти. А для того щоб космічний лайнер пристав до рідного берега, йому треба «прогостювати» у грізного бога… 450 діб. Таким чином, політ в обидва кінці з перебуванням на Марсі займе 968 діб, тобто майже три роки. 
    Ми вже знаємо з етюда про Венеру, що при міжпланетних перельотах не кожна пряма лінія є найкоротшою. У космосі свої закони. Але одне залишається непорушним: хочеш швидше дістатися до мети — збільшуй швидкість. Якщо космічний корабель розвине більшу швидкість, час перельоту до Марса скоротиться. 
    Таку «швидкісну подорож» пропонує група стратегічного планування при Національному управлінні США по аеронавтиці та дослідженню космічного простору (НАСА) на чолі з першою американською жінкою-космонавтом Саллі Райд. За цим проектом експедиція на червону планету триватиме приблизно рік. Прецеденти такого безперервного перебування у космосі є. Його продемонстрували на орбітальній станції «Мир» небесні довгожителі— радянські космонавти. 
    За розрахунками Саллі Райд, пілотований політ на Марс відбудеться не раніше 2000 року. Спершу до сусідньої планети полине заправлений паливом вантажний корабель, який рухатиметься із звичайною космічною швидкістю. Як тільки він досягне планети і вийде на її орбіту, старт візьме пасажирський зореліт з шістьма астронавтами на борту. Він летітиме вже із крейсерською швидкістю і потрапить в обійми Марса через 180–200 діб. 
    Далі все піде, як по нотах. Від головного корабля відокремиться спускний апарат, і чотири мужніх землянини опустяться на поверхню таємничої планети. 
    На Марсі вони проведуть два-три тижні. Цього цілком досить, щоб здійснити великий комплекс науково-дослідних робіт: пізнати природу глобальних пилових бур, заглянути в надра планети і, дай бог, виявити бодай примітивні форми життя, а може, і щось серйозніше. 
    Потім посадочна капсула знову вийде на орбіту, зістикується з кораблем-маткою, і можна брати курс на Землю, не забувши дозаправитись паливом з баків вантажного корабля. 
    Інша група американських спеціалістів вважає, що Марс можна досліджувати, не опускаючись на Марс. Для цього у пригоді стане земна авіація — звичайний собі гвинтокрилий літак. Відійшовши від базового корабля, він після аеродинамічного спуску розправить 20-метрові крила і на кілометровій висоті літатиме над планетою, фіксуючи все, що потрапить на його шляху. Літаки над Марсом… Нічого не скажеш, екзотична картина! 
    Та що там літаки, французькі спеціалісти для дослідження марсіанської поверхні пропонують використати ще стародавніший повітряний транспорт— надувні кулі, здатні дрейфувати в розрідженій атмосфері нашого сусіди. Хто знає, чи не плавали вже колись над старим, як світ, Марсом, такі кулі? 
    А які «марсіанські» плани радянських спеціалістів? Говорить директор Інституту космічних досліджень АН СРСР академік Роальд Зіннурович Сагдєєв: 
    — В одному із залів нашого Інституту викарбувані на стіні слова калузького зоряного провидця про те, що людство не залишиться вічно на Землі, що воно з часом освоїть весь навколишній простір… Таке глобальне завдання може бути здійснене тільки за об’єднання інтелектуальних і технічних зусиль багатьох країн, зокрема Радянського Союзу і США. У квітні 1987 року в Москві між двома цими країнами, що мають пріоритет у дослідженні планет Сонячної системи, було підписано угоду про співробітництво в дослідженні і використанні космічного простору в мирних цілях. Де це співробітництво може бути найефективнішим? В американських наукових колах говорять, зокрема, про можливість спільної експедиції на Марс. Одні вважають її цілком реальною, інші запевняють, що вона поки що технічно нездійснима, оскільки немає надійного захисту від підвищеної сонячної радіації і космічних променів. Що можна на це сказати? Перш ніж посилати на марсіанську трасу людей, цей шлях мають розвідати автомати. Найбільш багатообіцяючим є сценарій польоту безпілотних кораблів-зондів на червону планету для комплексної доставки грунту на Землю. Всі сходяться на тому, що це дало б змогу розкрити загадку походження Марса, його геологічної історії, в тому числі й наявності на ньому води. Можливо, буде з’ясована і гіпотеза про існування на цій планеті, хай навіть у далекому минулому, специфічних форм життя. 
    Що стосується польоту людини на Марс, то, хоч як це парадоксально, в космосі, в потоках сонячного вітру, радіаційна обстановка комфортніша, ніж на низьких навколоземних орбітах. Досвід тривалих польотів орбітальних станцій показує, що проблеми захисту від радіації під час сонячних спалахів можна розв’язати. Політ міжнародного екіпажу на Марс був би грандіозним успіхом нашої науки. 
    Слова академіка доповнює директор Інституту геохімії і аналітичної хімії АН СРСР, член-кореспондент АН СРСР Валерій Леонідович Барсуков: 
    — Учені СРСР і США у вивченні останньої із земної групи планет ставлять перед собою два стратегічні завдання: до кінця цього століття організувати доставку на Землю марсіанського грунту, а на початку наступного підготувати пілотовану експедицію на Марс. Не виключено, що обидва завдання дві провідні космічні держави розв’язуватимуть спільними зусиллями. 
    Безперечно, корисний і обмін уже одержаними результатами. Наприклад, радянські спеціалісти далеко просунулися вперед у вивченні Венери. СРСР послав до цієї планети 18 автоматичних станцій. Починаючи з восьмої станції, всі вони мали посадочні апарати. США таких апаратів поки що не мають, та й станцій до Венери було запущено набагато менше. Радянські вчені мали можливість грунтовно обстежити різні райони Венери. Тому переданий нами американським колегам альбом з 27 карт поверхні Венери стали в пригоді при підготовці програми «Магеллан». Від американських спеціалістів ми одержали знімки Марса і Фобоса. 
    У радянських вчених є чітко продумана програма досліджень Марса, мета якої в тому, щоб зібрати максимальну інформацію про планету, що значною мірою визначатиме успіх пілотованої експедиції. За цією програмою, — а з нею радянські спеціалісти ознайомили своїх американських колег, — планується запуск кількох марсіанських станцій у різних варіантах. Ключовий момент у цій, назвемо її безпілотною, програмі — доставка грунту з Марса зворотною ракетою. Проект вельми складний. Досить сказати, що обговорюється, наприклад, не пряма доставка грунту з Марса на Землю, а з попередньою передачею його на борт орбітальної станції, яка буде на навколоземній орбіті. Там спеціалісти зможуть провести попередній аналіз грунту і вжити необхідних заходів — якщо вони потрібні будуть — з тим, щоб уникнути неконтрольованого «імпорту» марсіанської мікрофлори чи мікрофауни. 
    Чимало сторін проекту, якщо СРСР і США вирішать проводити його спільно, вимагають певних узгоджень уже тепер. Адже характеристики, скажімо, спускового марсіанського апарату певною мірою залежатимуть від вибраного району посадки: одна справа — «приземлити» апарат у полярному районі, інша-на екваторі. Ясно, що характеристики атмосфери, грунту та багато іншого відрізнятимуться. І це треба врахувати в конструкції апарата. 
    Коли перша програма вивчення Марса буде виконана, відкриється шлях до реалізації ще складнішого завдання — давньої мрії людства — польоту екіпажу землян на червону планету. Переконаний у тому, що, які б перепони нині не стояли на цьому шляху, марсіанський екіпаж буде міжнародним. / 
    А якої думки щодо нього провідні вчені США? Ось відгук відомого вченого у галузі космічних досліджень Карла Сагана. Народившись у бідній сім’ї Брукліна і вирісши в темних закутнях хмарочосів, він ніде за межами свого району не бував. Але над Брукліном сяяли зорі. Вони й захопили юного Карла… Так ось, цей професор астрономії, ентузіаст пошуку позаземних цивілізацій, на запитання радянських журналістів, які напрями спільних досліджень він вважає найцікавішими і найперспективнішими, відповів: 
    — Висуваються різні пропозиції. На мій погляд, найперспективнішою може бути довгострокова програма дослідження планети Марс. Вона могла б початися із спільного конструювання І десантування на планету загадок роботів і завершилася б польотом американо-радянського екіпажу. 
    Уявіть собі, як ми, земляни, затамувавши подих, стежимо по телевізорах за цим польотом, в якому життя американських астронавтів залежить від компетенції радянських колег, і на’впаки. Їхній космічний корабель є своєрідним синтезом тієї ситуації, що склалася нарешті на Землі, де люди живуть завдяки тому, що ніхто ні в Вашінгтоні, ні в Москві не вчинив фатальної помилки. І ось учасники польоту здійснюють посадку на Марсі, проводять спільні дослідження, спускаються в долину стародавньої ріки у пошуках слідів життя. І за всім цим ми спостерігаємо тут, на Землі. 
    Чому я віддаю перевагу саме Марсу? Із всіх планет Сонячної системи він найбільше схожий з нашою Землею. На ньому є, хоч і в замерзлому стані, вода. Якщо розкласти воду на складові її елементи, можна одержати кисень, щоб дихати, і водень, щоб мати паливо. Чи є які-небудь форми життя на Марсі? Поки що ми не маємо прямих і незаперечних свідчень цього, але хочеться надіятись… 
    А тим часом… 
    …Зоряний блиск відбивається від гігантських скляних пірамід, що бовваніють в пустельній місцевості. Потужні колектори на дахах, які нагадують стиль ацтекських споруд, всотують останні промені призахідного сонця. Вони забезпечують енергією мешканців пірамід. Захищені від чужого світу, жителі марсіанської колонії зайняті своїми справами — вирощують овочі І фрукти, випасають худобу на штучних луках, розводять в озерах рибу… 
    На фоні фіолетових сутінок вимальовується невеликий транспортний апарат, керований двома одягнутими у скафандри «марсіанами». Щойно вони доставили своїх колег до поштової ракети, котра вже зникла у вечірньому небі. Втретє за цей день перетинає горизонт Фобос, один із супутників Марса. На небосхилі мерехтить голубувата цятка — Земля… 
    Що це? Галюцинація? Міраж? Фантасмагорія? Чи сцени з науково-фантастичного фільму? Ні, це одна з моделей майбутніх марсіанських поселень, які нині апробовуються в глухих пустелях Землі. Земляни серйозно готуються до освоєння червоної планети. 
    Звичайно, створення замкнутих екологічних систем, повністю ізольованих від навколишнього марсіанського середовища, справа надзвичайно трудомістка. А чи не можна на Марсі створити земний клімат? Вчені прикинули і дійшли висновку, що це не такий уже й утопічний намір. Щоб створити на Марсі земну атмосферу, потрібно «виробити» там кількасот трильйонів тонн кисню. А де його взяти? З води шляхом електролізу. А воду? Воду «дадуть» полярні шапки Марса. Для цього потрібна буде колосальна кількість електроенергії, її зможуть виробити термоядерні електростанції. 
    Безумовно, таке грандіозне завдання під силу тільки всьому цивілізованому людству Землі. Ще в 1985 році з високої трибуни ООН Радянський Союз висловився за створення Всесвітньої космічної організації, яка б стала центром практичної розробки універсальної моделі міжнародного освоєння космосу. Новий імпульс цій благородній ідеї дала Московська радянсько-американська зустріч на найвищому рівні. Як галузі можливого двостороннього і міжнародного співробітництва в дослідженні і використанні космічного простору в мирних цілях було визначено наукові експедиції на Місяць і Марс. 
    З прадавніх часів Марс вважався символом війни і ворожнечі. Тепер він має стати уособленням мирного освоєння космосу, об’єднаної ходи людства у безмежні далі Всесвіту. 
    Отже, летимо на Марс! Серед нас уже живуть майбутні герої, яким судилося першими побачити з сусідньої планети голубувате сяйво рідної Землі. Цією планетою, безумовно, буде Марс, забарвлений у червоний колір мирних гвоздик. 
      ПОЛОНЕНІ АСТЕРОЇДА[2] 
    …Вперше Зоров зустрівся з Леоновим на одному з астероїдів, що знаходився між Марсом і Юпітером. Старого розвідувача попросили допомогти розчистити цю ділянку Сонячної системи, густо нашпиговану уламками колись у друзки розірваної планети. Дехто із зоровців сприйняв це завдання як дріб’язкове. 
    — Чи й не робота — виловлювати каміння. Не могли без нас обійтися. 
    Обачливий Зоров приструнив своїх вихованців: 
    — Що за каверзування? Це вам не лабораторні вправи, де кожен застрахований від будь-яких несподіванок, а справжня робота, чуєте, справжня. Космос у реалі. 
    Він швидко привів загін у район «каменоломень», висадився на найбільшому астероїді Церері, розселив своїх безвусих по одномісних літаючих танкетках і повів їх на полювання. 
    — Не захоплюйтесь надто. Беріть посильну роботу. 
    Тут уже працювала група виловлювачІв. Вони наздоганяли летючі брили, вмикали потужні гравітаційні установки і, захопивши черговий трофей, транспортували до Марса, де з кам’яних уламків виникали нові фобоси і деймоси. 
    З прибуттям нового загону робота пришвидшилася. Зоров уважно стежив за діями своїх учнів — чудова нагода прозондувати кожного. 
    Здійснивши кілька контрольних польотів до Марса і пересвідчившись, що його пілоти освоїлися, що вони так би мовити не ликом шиті, капітан повернувся до Цереру і звідти керував роботою. Час від часу виходив на зв’язок із своїми буйняками, і ті, збуджені й розшалілі, бадьоро, аж з підлетом рапортували про результати ловів. 
    — Я — «Веста». Роблю п’яте захоплювання. Силова установка працює, як циклоп. Здається, цілу планету міг би запетлювати. 
    — «Веста», киньте безглузді жарти. Вам ще далеко до циклопа. 
    — Говорить «Титан». Щойно повернувся з Марса. Бачив нашу роботу. Чому б не створити такі місяці і навколо Землі? 
    — Тебе забули спитати. Займайся, чим доручено. 
    — Я — «Гермес». За третім заходом потрапив у густий рій метеорів. Вчасно поставив під їх зливу захоплену гору. Лови продовжую. 
    — Браво, «Гермесе». Не підставляйте під удари тільки своєї голови. 
    «Ох і відважці, — всміхнувся Зоров. — Космічні мисливці, діти Галактики. Дай їм волю — вони й на Сонце замахнуться». 
    Тривожний подзвін обірвав його думки. На екрані з’явилося чітко окреслене обличчя головного координатора Церери: 
    — Капітане, біда — один з ваших потрапив у пастку… 
    — Хто? 
    — Здається, «Веста». 
    — Що з ним? 
    Чекаючи на відповідь, Зоров рвійним порухом увімкнув канал зв’язку з «Вестою». 
    — Спалив гравітаційну установку. 
    — Взяв надмірний вантаж? 
    — Напевне. Тепер не може відірватися від астероїда. 
    — Діти Галактики, — спересердя мовив Зоров. — Циклопи! Поліфеми! Беру «Весту» на себе. 
    Через кілька хвилин на екрані сплила велетенська кам’яна гора, що стрімко неслася в космічні провалля. До її монолітних грудей безпорадно прилипла жертва — літаюча танкетка. Зоров поглибив зображення. 
    — Що — влип? — мовив він, коли телеоб’єктив заглянув у кабіну пілота. — Говорив же, щоб брали здобич по плечу. Циклоп мені знайшовся! 
    — Даруйте, капітане!.. 
    Такого тут ще не траплялося. Ще ніхто не ставав бранцем космічного тіла, що, вільне й нестриножене, покірне одному тільки всесвітньому тяжінню, мчало у безвість. Тим-то головний координатор і звернувся до Зорова. Капітан знав, що робити. 
    — Дайте точні координати «Вести». Вилітаю навздогін. 
    Коли Зоров був уже на півдорозі до підступного астероїда, його обігнала літаюча танкетка. «Хтось із виловлювачів», — визначив капітан. Спробував зв’язатися. Не відповіли. Обізвалися вже на підльоті до астероїда: 
    — Я — «Ікар». Вертайте, капітане, назад. Ви не маєте права важити своїм життям. Я спробую врятувати «Весту». 
    Зв’язок обірвався. 
    «Що за відчайдуха? — подумав Зоров. — Благодійник який!» 
    Він посилив видимість на екрані, спіймав зображення астероїда, розшукав потерпілу «Весту». Бачив, як поблизу неї м’яко сіла ще одна танкетка. З неї вийшов у скафандрі чоловік. Небавом їх було двоє. Ось вони один за одним піднялися в тісну кабіну апарата, що прилетів. 
    «Безглуздя! — стиснув поруччя крісла Зоров. — Апарат же розрахований на одного пілота. Вони не злетять, а якщо й злетять…» 
    — «Ікаре», «Ікаре», ні в якому разі не злітайте! Стіснені, ви не зможете навіть рукою поворухнути, не те, щоб керувати апаратом. Зачекайте мого прильоту… 
    Спливло кілька секунд. Нарешті астероїд обізвався: 
    — Я — «Ікар». Ваша правда, капітане. Я поквапився. Хотів якнайкраще — врятувати «Весту», убезпечивши вас від ризику, а вийшло… 
    — Хто ви, «Ікаре»? 
    — Асонов, політ внутрішніх маршрутів… Отоді вони й познайомилися. Як це було давно! 
    Шкода, що їхні шляхи розійшлися. 
    Звіздар підвівся з канапи, уточнив курс зорельота і почав готуватися до спочинку в анабіозкїй камері. Вже коли передав управління кораблем автоматам, ще раз окинув поглядом капітанську рубку і вже, було, ступив на поріг опочивальні, як знову відчув такий щем, таку тоскноту на душі, що нехітьма зупинився, як вкопаний, ніби на щось наштовхнувся. Сіріусанка?.. Що за морока? Мана якась, та й годі… Він повернувся до пульта управління, сів у крісло, втупився в екран. Хвилин зо дві бездумно дивився на його обриси, неначе чекав чогось. Нараз його пройняв внутрішній дрож. На полотні зблиснув гострий’, як голка, промінь. З’явилися химерні, схожі на звивисті омахи полум’я, контури небесного тіла. Звіздар упізнав Сіріусанку. По хвилі зображення зникло. З чорного, як сажа, мороку, розтинаючи темряву, випливла нова куля — велетенське космічне тіло, що навально й нестримно неслося поміж зір. Ще мить — зникла й ця картина. Екран спалахнув сліпучим сяйвом. На його матовому тлі Звіздар розгледів до щему знайому конфігурацію… Сонячна система? Не встиг він опанувати побачене, як з безпросвітної безодні знову виринув чорний клобук планети. З блискавичною швидкістю вона перетнула кордони системи і… гігантський зблиск, вибух… 
      ЮПІТЕР: 
     «Я — бог, я — цар… Мій трон — Олімп» 
      Слава й ганьба Громовержця 
    Звичайно ж, п’яту, найбільшу, планету Сонячної системи назвали ім’ям верховного бога, необмеженого володаря світу. 
    Юпітер у римлян, Зевс у греків, цей бог правував громами й блискавицями, верховодив серед небожителів і тримав у своїх руках долю простих смертних. 
    У грецькій міфології резиденція егідодержавного Зевса знаходилася на захмарному Олімпі — нині гора у Фессалії висотою 2917 метрів. На її вершині стояла препишна оселя повелителя світу. 
   …Ні вітер не зрушить її, не зволожитьПовіддю злива, ні сніг не окриє, лиш чисте повітряЛлється безхмарно і світле навколо прозориться сяйва.Так цілі дні там боги в утіхах проводять щасливі. Звідси вінценосний правив небом і землею, обмірковував свої плани і, певне, згадував, як прийшов до влади. 
    …Спершу, до створення світу, існував Хаос — вічна, безмежно зяюча порожнеча. Та оскільки ніщо, навіть саме НІЩО, не визначає нічогості, на світ з’являлися Ніч (Нюкта) і День (Геліос), Небо (Уран) і Земля (Гея), Морок (Ереб) і Підземелля (Тартар)… 
    Явила на світ свій магічний лик і Любов (Ерос), її могутній силі ніхто не міг чинити опору. Першими залицялися і уклали шлюб Уран і Гея. Від їхнього кохання почали з’являтися боги. Спершу сторукі чудовиська, потім одноокі велети — Циклопи… Вельми потворне потомство. Ганьба, та й годі! Молодожони не знали, куди подітися від сорому. Засмученому батькові нічого не залишилося робити, як повертати таких дітей назад в утробу матері. Мовляв, брак, не та якість… 
    Нарешті, вдалося! Почали народжуватися діти, які перевершили всі сподівання батьків, — відважні велетні Титани. Могутні, безсмертні, мудрі! Здавалося б, батько мав бути задоволений. Такими синами можна було тільки пишатися. Та ні, немає справедливості на світі. Не сприйняв Уран потворних Циклопів, не любими для нього виявилися і Титани. Хтось йому напророкував, що від одного з них він загине. Отож і покоління доблесних богів чекала печальна доля. 
    Та тут запротестувала мати-страдниця. Шкода їй стало благородних синів. Хай уже перші діти не вдалися, а ці ж — один одного гарніший! Найулюбленішим чадом для Геї був молодший син — Крон, що уособлював собою час (ось звідки походить назва нинішніх годинників-хронометрів!). Йому й було вручено чарівну зброю — золотий серп… 
    Що було далі, ми всі знаємо. Закінчилось усе тим, що Уран втратив здатність давати потомство. Скопець-владика уже не міг бути владикою. На царський трон сів Крон, «усепоглинаючий час». 
    І все-таки є правда на Землі. Жодне злодіяння не лишається безкарним. Тому, хто згубив свого батька, було провіщено, що й він сам упаде від руки власного сина. Що ж робити? Аби не уподібнюватися своєму батькові, який повертав дітей у лоно матері, Крон сам почав їх поглинати (на те він і «всепоглинаючий час»). Вже стали жертвами батькового канібалізму Посейдон, Плутон, Деметра, Гера… Надійшла черга і молодшого сина — майбутнього володаря богів Зевса. І тут, як і свого часу Гея, повстала дружина Крона — Рея. Яке кощунство — пожирати власних дітей! Не чоловік, а вампір! І Рея поклала ошукати Крона. Вона сховала найменшенького сина в печері на острові Кріті, а чадолюбному батькові піднесла загорнутий у пелюшки камінь, і той, не розгледівши омани, з задоволенням проковтнув його. 
    Тим часом врятований Зевс, смакуючи молоко кози Амалфеї, ріс не по днях, а по годинах. Видорослівши, він, ніким не пізнаний, пішов до Крона служити чашником і згодом справдив пророкування — домішав до вина чародійного зілля, і батько-бузувір повернув на світ усіх своїх поглинених дітей. 
    Але як тепер бути? Чи вживуться боги старої і нової генерації? Ні, немає миру під оливами. Надто багато злочинів скоїли батьки і діти. Війна була неминуча, і вона спалахнула. 
    Десять років тривала жахлива битва між небом і землею. 
   Глухо земля застогнала, широке бабахнуло небо,Здригнулось, великий Олімп задрижав до підніжжяОд страхітливої сутички… Криком себе підбадьорюючи, сходились боги на битву. 
    Невідомо, чим би закінчилася ця кривава гігантомахія, якби Зевс в останню хвилину не покликав на допомогу сторуких чудовиськ та однооких Циклопів. Він визволив їх з Тартару і поставив під свої прапори. Старих богів було повалено і загнано до підземного світу. Переможці відсвяткували пишну учту і оселилися на осяйному Олімпі. 
    Так Зевс, він же Юпітер, прийшов до влади над усім тлінним і нетлінним світом, йому, на відміну від попередників, поталанило — царювалося більш-менш спокійно, ніхто не замахувався на корону, серйозних змов і переворотів не було. Правда, незадоволені були, недругів не бракувало (а в якого владики не було ворогів?). Особливо сутужно довелося Зевсові під час Троянської війни. Частина богів, у тому числі й сам Громовержець, стояла на боці троянців, решта захищала інтереси ахейців, і серед них волоока Гера, дружина царя богів. От і спробуй за такої веремії дати лад на небі і землі! 
    Все почалося з того, що до Олімпійця прийшла дочка Фетіда просити за свого сина Ахілла, якого образив цар Агамемнон. 
    — Батьку всевладний, — мовила срібнонога богиня, — зглянься на мого смертного сина. Люто скривдив його свавільний цар Агамемнон. Благаю тебе, пометися за Ахілла. Зроби так, щоб ахейці весь час зазнавали поразок… 
    Довго мовчав громовладний Зевс, нарешті, тяжко зітхнувши, проказав: 
    — Знову мені доведеться сваритися з Герою! Вона і так увесь час дорікає мені за поміч троянцям. Та ти не журися. Покладись на мене, я про все сам подбаю. 
   Мовив Кроніон, і чорно-густими кивнув він бровами.І з голови владаревої кучерів пасма нетлінніВпали на плечі безсмертні, й великий Олімп захитався. Заспокоєна Фетіда полинула додому, а державний Зевс, гадаючи, що ніхто не чув їхньої розмови, подався на банкет. Та тільки-но він сів на своє почесне місце, як до нього підступила золотошатна дружина і ущипливо мовила: 
    — Хто це з богинь насмілився таємно з тобою ляси точити? І про що? Завжди ти щось приховуєш від мене… 
    — Геро, хоч ти і дружина мені, — спокійно відказав Зевс, — та не сподівайся знати все, що коїться на світі. Це моя прерогатива. 
    — Я ніколи не випитувала в тебе таємниць, могутній державцю, — улесливо мовила Гера. — Та сьогодні я бачила, як твоя позашлюбна донька припадала до твоїх колін і гаряче про щось умовляла. Невже ти надумав покарати ахейців? 
    Ураз спохмурнів Громовержець і гнівно відмовив: 
    — Ти знов за своє узялася, невдячна й підступна гріховодниця! Тобі мало місця біля мого трону? Краще мовчки корися і не втручайся в мої справи, бо як розгніваюся, ніде тобі прихистку не буде. 
    Це подіяло. Пойнята страхом, Гера не прохопилася більш ні словом. Мовчали й інші боги, тільки журно зітхали. Лише послужливий Гефест, щоб розрядити обстановку, шанобливо звернувся до грізних батьків: 
    — Навіщо, батьки наші любі, сваритися нам через смертних? Ніякої втіхи і насолоди ми тоді не відчуємо від пишного банкету. Люба матінко, не переч більше нашому громовладному батечкові, бо як розгнівається, всіх скине з вершин олімпійських. Пам’ятаєш, що він зробив одного разу зі мною? І досі кульгавий ходжу я. З могутнім Зевсом не можна сваритися. Тож усміхнись і випий з богами цей келих нектару. 
   Так цілий день олімпійці до самого заходу сонцяВсі учту вали, й ні в чім не було на тій учті нестатку,Ні у звучанні дзвінкої формінги в руках Аполлона,Ні у мелодіях муз, що по черзі чудово співали. Та не довго панувало безтурботне бенкетування на Олімпі. Прості смертні воювали, і боги не могли стояти осторонь. І ось настав день, коли Зевс покликав до себе богиню права, законного порядку і віщування Феміду і звелів скликати всіх безсмертних на раду. 
   От позбирались у домі вони хмаровладного Зевса,В тесанім гладко кружганку, що Зевсові-батьку старанноСам Гефест збудував із хистом та вмінням великим. — Зібрав я вас усіх ось для чого, — мовив урочисто Темнохмарний. — Жаль мені стало людей, що гинуть там, у долині. Вчинимо так: я зостануся на Олімпі й звідси дивитимуся на землю, а ви, богове, можете йти до людей і допомагати тим, до кого лежить у вас серце. 
    Тобто нехай і далі смертні б’ються, нищать одне одного, а їм допомагають у цьому ще й безсмертні. Ось так пожалів Громовержець людей! 
    Застугоніла земля, задвигтіла, аж той гуркіт відбився в підземному царстві, де блукають тіні померлих. У битві зійшлися могутні боги. Проти темнокудрого Посейдона вийшов бог із мечем золотим — Аполлон, проти мужовбивця Арея — яснозора Афіна Паллада, волоокій Гері назустріч ступила дивна мисливиця Артеміда. Проти пишноокої Лето вийшов крилатий Гермес, проти Гефеста — навальний бог Ксант, ім’ям якого назвали річку Скамандр, на берегах якої точилася Троянська війна. 
    А він, Всевишній, сидів на захмарному Олімпі і з олімпійським спокоєм спостерігав за земною гекатомбою, ним же спричиненою. 
   Міддю уся засвітилась рівнина, бійцями і кіньмиСповнена суспіль. Земля аж гула навкруги під ногамиЛав бойових. Два найкращих із воїнів найхоробрішихПоміж загонів ворожих зійшлися, готові змагатись —Син Анхісів Еней і Ахілл Пеліон богосвітлий. Та двобою між героями не сталося. Безсмертні урвали їхній герць. Еней, син Афродіти, мав продовжити троянський рід, і тому боги уберегли його від нищівної руки могутнього Ахіллеса. Натомість розгніваний син Пеліда згубив багатьох троянців, дійшов до самих воріт Трої і в поєдинку убив самого шоломосяйного Гектора, сина троянського володаря Пріама, але сам, як ми вже знаємо, гине від стріли підступного Паріса. 
    Падали у кривавій січі прості смертні, а боги, хоч і брали участь у битві, тільки забавлялися з того, зводячи поміж собою чварливі рахунки. Кінчилось усе тим, що Всевишньому надокучили ці забави, і він втратив будь-який інтерес до земних справ. Позбавлена його заступництва Троя впала… 
    Попри кричущу непослідовність, зрадництво і підступність Зевса, його особа була найшанованішою у стародавньому світі. Що. не кажи, а верховний бог! Його зображення подивувалися на кожному кроці в Олімпії — грецькому місті в північно-західній частині Пелопоннесу. Тут був релігійний центр і місце культу Зевса. Тут проводилися знамениті Олімпійські ігри, запроваджені Гераклом на честь перемоги Зевса над Кроном. Тут, у пишному храмі, оздобленому рельєфами, що зображували 12 подвигів богорівного Геракла, стояла статуя Громовержця, створена легендарним афінським скульптором Фідієм і оголошена згодом одним із семи чудес світу. Цей витвір із золота і слонової кістки, висотою 17 метрів, справляв магічне враження на присутніх. Володар землі і неба сидів на троні, тримаючи в одній руці жезл, увінчаний священним орлом (чи не тим, що нестерпно катував Прометея?), а в другій — символ перемоги, богиню Ніку. Захоплюючись статуєю, один з стародавніх поетів писав: 
   Чи Зевс на землю зійшов показати тобі,Фідій, своє обличчя,Чи на небо ти сам побачити його піднімався? Так це було чи ні, але подальша доля цього геніального витвору склалася вельми сумно. На початку нової ери римські Імператори, захопивши Грецію, вивезли статую до столиці Східної Римської імперії — Константинополя, де вона й згоріла під час пожежі у палаці василевсів. 
    Відтоді спливли віки. Людство незмірно подорослішало. Скинувши з неба богів, само утвердилося на небі. А боги? Як писав Фрідріх Шіллер: 
   Боги повернулися в казку,Бо світ, що навколо змужнів,Без їх допомоги і ласкиВже сам в простір неба поплив… Отож, якщо так, то чи не буде відновлена вікопомна антична статуя Зевса-Юпітера на самому Юпітері після освоєння землянами цієї гігантської планети? В усякому разі в американських організаторів міжпланетних космічних польотів є намір увічнити пам’ять про колишнього володаря світу якщо не на самому Юпітері, то хоча б на одному з його численних супутників. Оскільки його скульптурна подоба не збереглася на Землі і немає підстав тут відновлювати її, хай вона стоїть там, де їй належить стояти, — у володіннях планети, котра названа ім’ям того, кого вона віілюватиме. Кесареві все-таки треба віддати кесареве… 
      Космічний Олімп 
    Та залишимо у спокої міфологічного земного кесаря богів. Займемося реальним космічним Олімпом, яким є найбільша у Сонячній системі планета Юпітер. Це гігантське небесне тіло здавна вважалося покровителем людей, що досягали иайвиших майданчиків слави і щастя. Ось астрологічна оцінка цієї планети: «У першому клейноді зодіаку Юпітер народжує епіскопів, губернаторів, знатних, сильних, суддів, філософів, мудреців, купців і банкірів…» 
    З історіографією Юпітера тісно пов’язане ім’я того, хто перший спрямував на небо телескоп, — Галілео Галілея. Можна сказати, що ця планета обезсмертила італійського астронома — відкриті ним на початку 1610 року чотири супутники Юпітера стали ще одним переконливим потвердженням геліоцентричної системи Коперника. 
    «Ви гадаєте, — писав Колумб зоряного світу венеціанському дожу, — що Земля є центром Всесвіту і що навколо неї все обертаються. Подивіться у далекоглядний прилад на Юпітер і ви побачите, що й ця планета є центром обертання. Отже, старожитні вчені не мали рації, а він — має…» (Він — це Коперннк). 
    Чим закінчилася для творця «диявольського ока» така заява, ми вже знаємо. Зберігся «Акт зречення Галілея». У ньому є рядки, що свідчать, від чого відрікався цей великий італієць: «…оскільки святе судилище давно вже схиляє мене до того, щоб я відмовився від оманливих поглядів, ніби Сонце, а не Земля є центром Всесвіту, щоб не захищав цих поглядів і не поширював їх, а я написав і видрукував книгу, в якій викладаю осуджене вчення і наводжу на його користь сильні докази… то через це мене сильно підозрівають у єресі, тобто що я думаю і вірю — Сонце є центром Всесвіту, Земля ж не центр…» 
    Хоч папа римський Урбан VIII і змусив Галілея зректися своїх поглядів, його відкриття зумовили справжній переворот у світогляді людей, підказали шляхи дослідження неба усім наступним поколінням учених. 
    Та повернемося до короля планет. Коли були відкриті його супутники, співвітчизник Галілея астроном С. Маріус дав їм назви і уточнив параметри їхніх орбіт. 
    За традицією, членів новоявленого юпітеріанського почту назвали іменами героїв античного світу, котрі так чи інак спілкувалися з царем богів. Перший супутник дістав ім’я Іо — доньки аргоського царя Інаха, котру покохав Зевс. Ревнива Гера обернула її в телицю і наслала злого ґедзя. Горопашна Іо, не знаходячи собі місця, бігала з країни в країну, доки не прибилася до берегів Єгипту. Там Зевс повернув їй людську подобу, і вона, вдячна, подарувала своєму щонайвищому «благодійнику» сина Епафа. Від Іо почався великий рід, до якого належали видатні герої: Персей, Геракл і Тесей. Іонічне море — це теж від Іо. 
    Другий супутник Юпітера назвали ім’ям Європи — фінікійської царівни, доньки царя Агенора. Вона славилася надзвичайною вродою, і в неї, звичайно, по самі вуха закохався Зевс. Прийнявши подобу бика, він перевіз Європу на острів Кріт, де вона народила йому трьох синів, зокрема Міноса, легендарного володаря Кріту. Ім’я Європи носить одна з частин світу. 
    Викрадення Європи — вельми поширений сюжет у мистецтві. Пригадайте картину Валентина Сєрова. Який там бик! Не гріх і закохатися в такого. Що ж, володар Олімпу був великим лицедієм. Йому все дозволено, не те що простим смертним. 
    Третій супутник Юпітера нарекли Ганімедом. Таке ім’я мав син дарданського царя Троя і німфи Каллірої. Юнак був дуже гарним, і Зевсів орел переніс його на Олімп, де Ганімед став виночерпієм, тобто олімпійським офіціантом. 
    Четвертий юпітеріанський супутник одержав ім’я Каллісто — міфологічної німфи, теж не обійденої залицяннями велелюбного Зевса. Потішена увагою егідодержавного бога, ця наївна красуня наважилася змагатися з самою Герою. Обурена такою зухвалістю, всесильна богиня обернула Каллісто на ведмедицю. Зевс, відчуваючи перед нещасною дівчиною свою провину, забрав її на небо. Так з’явилося усім нам добре відоме сузір’я Великої Ведмедиці. А оскільки в німфи був ще й улюблений песик, повелитель небесного храму і його перекинув у вищі сфери — поряд засяяло сузір’я Малої Ведмедиці, одна з зірок якого стала північним орієнтиром для всього людства. 
    Та хоч як хтивий цар богів прикривав свої гріхи, сумління його було все-таки заплямованим. Справді, через 55 років після того, як були відкриті супутники Юпітера, на ньому побачили гігантську пляму червоного кольору (чи не сором дійняв гріховодця?), яку пізніше назвали Оком Юпітера. Відкрив цей гандж на тлі планети англійський фізик Роберт Гук, що перший побудував телескоп системи Грегорі, котрий дозволив йому окреслити контури Плями і відтворити її на малюнку. 
    Відтоді Око Юпітера постійно перебувало у полі зору астрономів. У 1878 році було помічено, що воно, немов кліпнувши, збільшило свою яскравість. Його можна було бачити навіть з допомогою невеликого телескопа. Згодом Пляма зблідла, а через десять років спалахнула з новою силою. 
    Такі метаморфози викликали в ті часи масу здогадок. Перше пояснення — виверження вулкана. 
    Здавалось, потоки лави, що виливалися з величезного овального кратера, освітлювали багряними омахами атмосферні хмари, котрі линули над вогнедишним вулканом. 
    Дехто допускав, що Юпітер зіткнувся з величезним астероїдом. Інші гадали, що планета збирається дати життя новому супутнику і ось-ось викине з своїх надр неймовірну кількість розплавленої речовини. Були й такі, що приписували Юпітеру роль нового сонця, котре мало з хвилини на хвилину народитися. Висловлювалися й чисто фантастичні версії — мешканці Юпітера подають сигнали братам по розуму. 
    Крім загадкового червоного Ока та ще невеликих білих плям-овалів, на Юпітері були виявлені дивовижні смуги, що оперізали диск планети паралельно до екватора. Вперше юпітеріанські смуги побачив у 1633 році італійський астроном Франческо Фонтана, котрий услід за Галілеєм став активно застосовувати телескоп для астрономічних спостережень. Відтоді смуги весь час знаходились у центрі уваги всіх, хто задивлявся на Юпітер. Червоні, жовті, голубі, коричневі, сірі, вони у поєднанні з множиною різноманітних «дуг», «петель», «кілець» надають поважному Юпітеру пістрявого, аж ніяк не божественного вигляду… 
    Століття досліджень Юпітера за допомогою телескопів дали багату наукову інформацію про цю незвичайну планету. Виявлено було нові «плями» і нові супутники (галілеєві — то був лише початок), визначено, настільки дозволяли можливості, розміри планети і склад її атмосфери, періоди обертання навколо своєї осі і Сонця, температуру, тиск тощо. Настав час детальнішого вивчення й уточнення властивостей найбільшого у Сонячній системі небесного тіла. І тут, як і у випадку з малими планетами, слово взяла космічна техніка. У район великих планет полинули автоматичні посланці землян. 
    У 1973–1974 роках, після майже 24 місяців польоту, мимо Юпітера пролетіли американські космічні апарати «Пионер-10» і «Пионер-11». У 1979 році на зустріч з королем планет вийшли «Вояджер-1» і «Вояджер-2» («мандрівники»). 
    Що несли з собою у далеку космічну далечінь вістуни-розвідники Землі? Звичайно ж (а як же інакше?), послання мешканців голубої планети до інших (а можливо, й трапляться по дорозі) цивілізацій. На борту «Піонерів» знаходились золоті платівки, що містили коротку, але досить змістовну інформацію про нашу планету. Значно багатшим було начиння «Вояджерів». На них встановили капсули з докладними відомостями про земний світ. Ось як пише про це доктор фізико-математичних наук Лев Мухін, що займається дослідженням планет засобами космічної техніки: «Інструкція, що була в капсулах, символічно пояснювала родовід самого космічного апарата, призначення фотографій і звукових записів на 12-дюймовому золотому (знову золото — американський символ багатства!) диску. Звукові записи мали три категорії: музика, шелест листя і шум прибою… Серед музичних записів три уривки з творів Баха, уривки з музики Бетховена, Моцарта, Стравинського; азербайджанські, негритянські, перуанські та багато інших пісень. На відправлених у космос фотографіях були планети Сонячної системи, математичні визначення, структура ДНК, схема Землі, дельфіни і квіти, діти і старі, тварини і міста, літаки, космонавти, сторінки з книги Ньютона «Система світу»…» 
    Невідомо, чи дійдуть коли-небудь і де-небудь ці послання до адресатів. Важливіше інше-що передали космічні апарати на Землю? Адже на їх виготовлення і запуск затрачено величезні кошти: кожен кілограм маси наукової станції обійшовся у два мільйони доларів. Якщо виходити з чисто американських мірок вартості, то дешевше б було виготовити макет станції в натуральну величину з чистого золота. 
    І все-таки, що ж передали земні посланці? Якою постала перед ними найбільша планета Сонячної системи? Що ми знаємо сьогодні про Юпітер з врахуванням найновітніших даних? 
      Справжнє обличчя «бога» 
    Отже, Юпітер… Найбільша планета Сонячної системи. Гігант, велетень, колос… його маса вдвічі більша за масу всіх інших планет, разом узятих. Щоб на чаші терезів урівноважити Юпітер, довелося б скласти 318 земних куль. 
    Юпітер розташований від Сонця на відстані 750 мільйонів кілометрів. Він одержує тепла у 27 разів менше, ніж Земля. Його поверхневий хмарний покрив вихолоджений до мінус 140 градусів. Та вже на глибині 100 кілометрів в юпітеріанській атмосфері панують земні кімнатні температури. Це дають про себе знати гарячі надра гігантської планети, котрі випромінюють тепла вдвічі більше, ніж сама планета одержує від Сонця. 
    Юпітер-газово-рідинне тіло. На думку вчених, він на 82 проценти за вагою складається із водню і на 17 — із гелію. Решта — більш важкі хімічні елементи, розплавлені до десятків тисяч градусів. Тим-то щільність Юпітера трохи більша від щільності води. 
    Юпітер іноді називають згаслим сонцем, або навпаки — таким, що не народилося. Планета всього в тисячу разів легша від головного світила. Якби вона була хоча б у 100 разів важчою, то стала б не планетою, а зіркою, і над нами сяяло б не одне, а два світила, і був би наш планетний дім системою двох сонць. 
    Незважаючи на свою «повнотілість», Юпітер обертається навколо своєї осі, як дзига — повний оберт він здійснює всього за 9 годин 50 хвилин і 30 секунд, найшвидше від усіх планет. Парадокс? Ні, чим більша планета, тим швидше вона обертається, тим коротша на ній доба. Свого часу директор Королівської обсерваторії в Австрії, пізніше професор Казанського університету, лекції якого слухав майбутній геніальний математик Микола Лобачевський, Йоганн Літтров журився з приводу шаленого темпу життя на Юпітері: «…особливо скрутно доводиться охочим поїсти, котрі протягом п’яти годин мають встигнути три чи чотири рази сісти за стіл. А наші дами, як вони були б незадоволені такими короткими ночами і ще коротшими балами!..» 
    Запаморочлива круговерть Юпітера зумовлює велику екваторіальну швидкість руху його поверхневих шарів. Якби ми потрапили туди, нас би підхопив «вітер» із швидкістю 43 000 кілометрів за годину. Коли б так крутилася наша Земля, доба на ній тривала б всього 56 хвилин. Справді, ні поспати, ні поїсти і тим паче ні відвідати вечірній концерт! 
    Ми вже зазначали, що Юпітер «збудований» переважно з водню і гелію. В останні роки в юпітеріанській атмосфері зафіксовано метан, аміак, а також воду у всіх трьох формах. Нещодавно американські дослідники повідомили про наявність в атмосфері цієї планети кисню, що входить до складу водяної пари. У газовій шубі Юпітера виявлена навіть вода кімнатної температури. Це дає підстави говорити про наявність на п’ятій планеті найпростіших форм життя. 
    Чи не є носієм незвичайних форм життя знаменита юпітеріанська Червона Пляма? Космічні апарати передали її кольорове зображення. Вона справді нагадує налите кров’ю око доісторичного монстра. Вчені настійно прагнуть розгадати таємниці цього дивовижного утворення. НайвірогІднІшою є гіпотеза відомого радянського геофізика й астронома Г. С. Голіцина, основні праці якого присвячені фізиці планет і їхніх атмосфер. Так ось, на його думку, Червона Пляма — це велетенське завихрення в атмосфері Юпітера. Його довжина — 35 000 кілометрів, а ширина — 14 000. Справді, прямі спостереження показали, що Око Юпітера повертається, завершуючи повний оборот за шість земних діб. Над ним атмосферні гази рухаються в один бік, а під ним-їв інший. Між ними й утворюється вихор, що крутиться немов колесо. Що криється в цій пекельній кушпелі, покажуть ґрунтовніші дослідження загадкової планети. 
    Юпітер — друга після Землі планета, котра має потужне магнітне поле. Воно в 50 разів сильніше від земного. Його сфера поширена на мільйони кілометрів. У ній утворюються надзвичайно концентровані радіаційні пояси, в 40 тисяч разів інтенсивніші від радіаційного поясу, що оточує нашу планету. Доза радіації в них у 100 разів згубніша від земної. Можна тільки уявити, який захист має бути в космічного корабля, котрий з людьми на борту наблизиться до Юпітера. 
    У 1967 році американські астрономи Берк і Франклін, випробовуючи новий радіотелескоп, вловили загадкові сигнали. Їхнє джерело було локальним, воно рухалося по небу і «пульсувало» так, ніби хтось гарячково натискав на телеграфний ключ, посилаючи у Всесвіт короткі сигнали морзянки на частоті 20 мегагерц. Сигнали йшли від… Юпітера. На думку вчених, це «пролунав» один із сплесків юпітеріанської радіації. 
    Ще один штрих до портрета планети верховного бога. Виявляється, Юпітер має… кільце! Так-так, цілком реальне — з каміння і пилу. Все правильно. Що ж це за бог без корони? 
    Існування кільця навколо Юпітера передбачив відомий київський астроном С. К. Всехсвятський, автор багатьох фундаментальних праць з проблем космогонії. У 1960 році, пояснюючи походження тонкої темної смуги вздовж екватора Юпітера, він висловив думку, що це тінь від велетенського кільця над планетою. Більшість учених визнала цю гіпотезу неспроможною. Та ось у 1979 році, пославши у район великих планет космічні апарати, земляни подивилися на Юпітер «зблизька», і гіпотеза українського вченого повністю підтвердилася. Гігант Сонячної системи виявився справді окільцьованим. Товщина кільця сягає кілометра, його зовнішній радіус дорівнює 126 000 кілометрів, внутрішній — 113 000. Виявлено також ще одне кільце, котре майже торкається верхніх шарів атмосфери планети. 
    Відкриття камінного обруча навколо Юпітера стало науковою сенсацією. Хоч владика Олімпу Зевс і був багатоженцем, постійно зраджував свою дружину Геру, обручку він все-таки носив. А на якій руці — це вже не мало значення. 
      Вогненні згуки Іо 
    Ще більшу сенсацію підніс численний почет Юпітера — його унікальні супутники, точної кількості яких ще й досі не встановлено. Спершу було чотири (вже відомі нам галілеєві супутники), потім стало сім, дванадцять, а на нинішній час маємо вже 16. Не виключена можливість, що завтра ця цифра ще зміниться… Адже Галілео Галілей писав, що Юпітер у Сонячній системі — ніби другий сюзерен, який, наслідуючи монарха, завів собі свій двір із своїми васалами. 
    З усієї множинної челяді Юпітера-Зевса найнесподіваніший сюрприз підготувала Іо. Приласкана королем планет, вона виявилася надзвичайно «дітородною». Після того як «Вояджер-1» передав фотографії Іо на Землю, спеціалісти, опрацювавши їх на комп’ютері і одержавши готові знімки, не повірили своїм очам — над одним з регіонів цього супутника здіймалася велетенська хмара. Звідки вона могла взятися? Адже Іо не окутана такою газовою шубою, як Земля, а тут на висоті сотень кілометрів від поверхні витає гігантське хмарне утворення. Фантастика якась! Галюцинація! 
    Провели контрольну перевірку. Картина та ж. 
    — Це виверження вулкана, — висновили члени наукового комітету. 
    Згодом на Іо було відкрито ще сім діючих вулканів. Масштаби їхніх вивержень не вкладалися ні в які земні мірки. Багряні викиди сягають на висоту 300 кілометрів. Уявляєте «фонтан» такої далекобійної сили? Щоб здійнятись на таку височінь, розплавлена маса має виходити з жерла вулкана з швидкістю один кілометр за секунду! 
    Всього ж на цьому супутнику Юпітера відкрито понад 100 вулканічних кальдер поперечником близько 200 і більше кілометрів. Щодо надрових вивержень Іо виявилась рекордсменом серед усіх відомих об’єктів Сонячної системи. 
    Яка ж природа такого фантастичного вулканізму і чому саме Іо так нуртує? Пояснень висунуто чимало. Найвірогіднішою є гіпотеза радянського й американського вчених Едуарда Дробишевського і Томаса Голда. 
    Крутячись поміж Юпітером і наступним галілеєвим супутником Європою, Іо постійно перебуває у зоні сильного гравітаційного преса, який і розігріває її надра. 
    Більше того, «Вояджер-1» виявив між Юпітером та Іо потужні потоки електричного струму силою понад 5 мільйонів ампер. (Певне, верховний владика ще й досі не байдужий до своєї пасії.) Проникаючи в тіло супутника, енергетичні «стріли» Юпітера викликають на ньому вогненні виверження. 
    Що народжується внаслідок таких палких взаємин? Учені вивчили передану автоматами інформацію і безпомильно визначили: сірка, звичайнісінька сірка, так добре відома на Землі. Причому у такій колосальній кількості, про яку нам, землянам, що мають незрівнянно більшу планетну кулю, можна тільки мріяти. Ба, навіть і у мріях важко таке уявити — вся поверхня Іо покрита шаром сірки завтовшки від 3 до 20 кілометрів! 
    Знаючи багату кольорову палітру сірки, можна подумки відтворити фантастичні краєвиди на Іо: лимонно-жовті узвишшя пагорбів, червонясті схили гір, чорні провалля урвищ… 
    Та не своїм екзотичним ландшафтом привернув увагу землян цей феномен Сонячної системи. Яке практичне значення можуть мати для Землі багатющі іонійські поклади сірки — одного з основних елементів таблиці Менделєєва, речовини, яка широко використовується в народному господарстві нашої планети? Колосальне! Тільки, звичайно, не сьогодні, а в майбутньому. Ось як про це пишуть наукові співробітники Всесоюзного науково-дослідного і проектного Інституту сірчаної промисловості Микола Барановський та Анатолій Гайдін: «Давайте поміркуємо. У 1987 році споживання сірки на нашій планеті сягнуло 45 мільйонів тонн. У 2000 році потреба в такому мінералі перевищить 50 мільйонів тонн. На скільки вистачить земних ресурсів? Підраховано, що запаси самородної сірки на Землі становлять 1288 мільярдів тонн, тобто за нинішніх темпів споживання вони вичерпаються вже на початку XXI століття. 
    А поклади сірки на Іо, за найскромнішими підрахунками, перевищують 2,5-ІО16 тонн, тобто можуть вдовольнити потреби землян у цій речовині впродовж 2,5-10 8 років. 
    Щодо технічних рішень, то перетранспортування Іо на орбіту Землі аж ніяк не виходить за межі астроінженерної діяльності, розпочатої нашим поколінням, — польотів на Місяць, до інших планет і комет. Розробляється вже проект транспортування залізного астероїда з «околиць» Марса на Землю…» 
    Не виключена можливість, що через 20–30 років і Юпітеру доведеться розпрощатися з своєю улюбленою супутницею. Тим паче що Іо може гідно заступити Європа, що піднесла землянам не менше сюрпризів. Це повна протилежність Іо. У посестер виявились різні вдачі. Якщо Іо дихає сірчаним вогнем і фантастично фонтатує, то Європа спить, закута крижаним панциром завтовшки до 100 кілометрів. Поверхня льодового щита густо вимережена тріщинами, що нагадують знамениті лінії марсіанських каналів. Під шаром криги, на думку вчених, хлюпочеться водяна мантія. Вода! У володіннях Юпітера — ВОДА!! Тут ми, читачу, підходимо до найцікавішого, до найпотаємнішого. Та завершимо вже ознайомлення з двома останніми галілеєвими супутниками найбільшої у Сонячній системі планети. 
    Ганімед… Це супутник-гігант. Він найбільший у Сонячній системі — і майже півтора наших Місяця. На його поверхні є метеоритні кратери, а також дивовижні борозни-жолоби, утворені, певне, тектонічними процесами і гігантськими льодовиками, що колись «прасували» тіло супутника, утворивши товсту крижану кору, під якою залягають глибинні шари води. 
    І, нарешті, КаллІсто. Розглядаючи фотографічні зображення цього супутника, передані автоматичною станцією, можна подумати, що колись цього небесного тіла торкнулася невблаганна рука корозії — вся поверхня Каллісто поточена ударними кратерами. (Чи не ревнива Гера так спотворила свою зухвалу суперницю?) За насиченістю кратерів Каллісто не має собі рівних у всій Сонячній системі (знову рекорд!). Є на цьому супутнику й велетенські, навподіб місячних морів, улоговини. Одна з них сягає в поперечнику 600 кілометрів і має назву «Валхалла», що означає «бугаєве око». 
    Поміж кратерами Каллісто видно світлі плями. На думку вчених, це має бути крига, з якої складається вся кора супутника. А під нею… 
    Отут ми й підійшли до «найцікавішого». Отже, три супутники Юпітера (поки що три) — Європа, Ганімед і Каллісто — мають «підземні» океани, тобто їхні мантії складаються з води, яка сягає вглиб на десятки кілометрів і доходить до силікатного ядра. Така «композиція» склалася давно — не менше як три мільярди років тому. Умови у верхніх шарах мантій приблизно такі ж, як в океанських глибинах Землі, де, як відомо, існують живі істоти. Не виключено, що і на супутниках Юпітера у їхніх водяних мантіях могло за мільйони років виникнути життя. (В усякому разі відомий письменник Артур Кларк в одній із своїх фантастичних книг уже населив Європу химерними чудовиськами.) 
    До висновку, що в системі Юпітера можливе життя, дійшли вчені Головної астрономічної обсерваторії АН УРСР. Він грунтується на даних найновітніших досліджень небесних сил. 
    Звичайно, ця гіпотеза потребує доведення. Цікаво було б провести хімічний аналіз «грунту» одного з галілеєвих супутників Юпітера. Першим кроком до цього стане політ американського космічного апарата «Галілей», запущеного до Юпітера у 1989 році. Близько двох років проведе земний посланець у пенатах громовладного Юпітера-Зевса, передаючи на Землю цінну наукову інформацію і зроблені зблизька фотографії Іо, Європи, Ганімеда і Каллісто. На висоті 450 кілометрів над юпітеріанськими хмарами від головного апарата відокремиться зонд і піде на зближення з королем планет. Інформація від нього надходитиме доти, доки він буде «живий». 
    Ну, а за автоматами полетять їхні творці, і стане Олімп пристановищем не богів, а людей, і залишаться від Громовержця хіба що тільки міфи. 
      МОРОК ЖИТТЯ 
     ФАНТАСТИЧНЕ ОПОВІДАННЯ 
    … — А тепер що ти скажеш? — астробіолог Попович відхилився від широкої панелі приладів і з викликом подивився на Куриленка. Його гнучка, пластична фігура запитальним знаком завмерла на фоні велетенського екрана зовнішнього телеогляду. 
    — Невже ти й досі гадаєш, що Карпенко мав рацію? — ухилився від прямої відповіді командир корабля. 
    Він рвучко підвівся з крісла і, закинувши за спину налиті сталевою пругкістю руки, підійшов до бічної стіни, де висіла схематична карта Ганімеда. 
    — І Карпенко… — астробіолог на мить знітився. — Карпенка вже півроку немає серед нас, а ось те, про що він встиг повідомити, сьогодні знову нагадало про себе. Ти ж бачив, командире, показання приладів. Подивись ще раз. Це те, що виявив Карпенко. Воно дає про себе знати… 
    Командир відійшов від стіни, пройшовся по посту управління й зупинився біля астробіолога. 
    — Воно ось уже тридцять років поспіль дає про себе знати, — з гіркотою мовив він. — І що з того? Споряджено десятки експедицій, затрачено колосальні зусилля, зрештою загублено життя кращого розвідувача планетної системи… А результати, де результати? 
    — Вони там. — Попович вказав правицею донизу, немов хотів одним жестом прохромити поверхню юпітеріанського супутника і дістатися до його надр. 
    — Там знайшов свою могилу наш товариш, і це найсумніший результат усіх наших експедицій. 
    — Стривай, командире, — голубі очі астробіолога зблиснули осяйним вогнем, — а чи не передчасно ми поховали свого колегу? Адже точних даних, що він загинув, у нас немає. Карпенко в черговий раз спустився на «Спруті» в надра Ганімеда і не повернувся звідти. Встиг лише передати, що виявив якихось істот і думає ввійти з ними в контакт… 
    — Це я знаю не гірше від тебе. Але минуло вже півроку! Вийшли всі строки дії системи життєзабезпечення, що її мав «Спрут». Спробуй вижити у тій страхітливій безодні… 
    — Командире, — запитав тихо астробіолог, — а ти там був? 
    Куриленко уважно подивився на Поповича, хвилину помовчав і потім так же тихо заговорив: 
    — Відтоді, коли у стокілометровому крижаному панцирі, яким вкритий Ганімед, пробурили гігантську свердловину, спливло п’ятнадцять літ. Ті, хто пробивався в глибини Ганімеда, знали, що під льодяною поверхнею цього супутника, як і деяких інших небесних тіл Юпітера, знаходиться вода, океани води. Так воно й вийшло. Коли вертикальна шахта була готова, на її дні спорудили плавучу базу. Я там побував двічі. Враження не з приємних. Земне пекло не йде ні в яке порівняння з тим, що відкривається тут. З кожним кілометром спуску вниз тебе огортає темрява, яка з часом переходить у такий густий морок, у таке болото ночі, що, здається, ступиш у нього і зав’язнеш навіки. Моторошне враження, особливо з наближенням до водної мантії. Здається, всі привиди безодні дивляться на тебе, прошивають дошкульним зором. А ти кажеш, що передчасно поховали… Там сам бог тартару не виживе. 
    — Ну, а якщо, — не здавався Попович, — наш планетолог зазнав біди, допустимо, вийшов з ладу «Спрут», і ним заопікувалися ті, невідомі, що їх виявив Карпенко, і тепер вони, користуючись його системою зв’язку, подають нам сигнали? 
    — Фантастика! — коротко кинув командир. — Існування якихось істот я ще допускаю, а до того, про що ти далі сказав, може тільки божевільний додуматися. 
    — Божевільними бувають тільки ідеї, командире, — швидко відреагував астробіолог. 
    — І люди, що їх висувають, — недвозначно натякнув командир. 
    -і Люди божеволіють від того, що їхні ідеї не здійснюються, — знову відпарирував невпокійливий астробіолог. 
    Це вже було занадто. Куриленко здивовано кинув на Поповича гострий погляд. 
    — Слухай, друже, ти біолог чи талалай? Чого це в такі непевні розумування вдався? Краще б запропонував щось путнє… 
    Попович оживився. 
    — Ловлю на слові, командире. Пропоную продовжити експедицію ще на тиждень. 
    — Продовжити ще на тиждень? — перепитав командир. — А який сенс? 
    — Треба ж до решти розшифрувати останній сигнал з надр Ганімеда! 
    — Як? 
    — Я спущуся в шахту… 
    — Ти? Чергова жертва? 
    — Ні, я буду обачним. 
    — Планетолог теж був обачним. 
    — А може, — Попович на мить завагався, — а може, він свідомо залишився там? Треба спуститися і встановити істину. Це наш обов’язок. 
    — Ми не маємо на це часу. Нас чекають на Каллісто. Ти ж знаєш, що передали звідти… 
    — Командире, це ланки одного ланцюга… 
    — До того ж, — продовжував командир, який ніби й не чув останніх слів астробіолога, — зростає гравітаційний прес головної планети. Дивись, яким загрозливим вогнем налилося «око» Юпітера! 
    Обидва звернули погляди на бічний лівий екран. Весь його простір займала помережена вогнистими смугами куля гігантської планети. На її тлі криваво ярів велетенський овал — загадкове Око Юпітера. Здавалося, воно ось-ось кліпне і забагряніє з новою магічною силою, що проникала у саму душу. Вся місцевість, де стояв земний корабель, — глибокі котловани, широкі тріщини, згороїджені крижані тороси — була залита примарним червонястим сяйвом. 
    — Навіть тут, на Ганімеді, віддаленому на сотні тисяч кілометрів од Юпітера, відчувається вплив його всесильного Ока, — порушив тишу командир корабля. — Ще гіпнотичніший його вплив там, у глибинах супутника, де діють гравітаційні сили. 
    — Чи не застрахати мене зібрався, командире? — озвався астробіолог. — Карпенкові було не легше… 
    — І він зараз перебуває серед нас, — жорстко зіронізував командир. — Ти це хотів сказати? 
    — Ні, командире, — опустив голову астробіолог, — я тільки сказав те, що сказав… 
    Запала гнітюча мовчанка. Кожен думав про своє. Небавом командир підвівся, підійшов до пульта управління і натиснув кнопку загального виклику. 
    — Спитаємо думку решти членів експедиції. 
    Думки землян розійшлися. Одні схвалювали спуск у шахту, інші заперечували, мотивуючи тим, що, мовляв, досить уже й однієї жертви. Версію, що планетолог живий, мало хто сприйняв усерйоз. 
    — Треба посилати два гідроапарати, — несподівано запропонував головний енергетик Треба. 
    — Як два, коли у нас у резерві тільки один? — подав голос механік Нехайчук. 
    — Треба доставити з Каллісто, — незворушно продовжував Треба. — Там уже здійснили спуск і піднялися нагору… 
    — Енергетик має слушність, — мовив командир корабля. — Є сенс послати два апарати. Вони підстраховуватимуть один одного. Тим паче що апарат на Каллісто двомісний. 
    Через два дні легка ракета доставила на Ганімед ще одного «Спрута». 
    — Командире, — звернувся астробіолог до Куриленка, — хто поведе перший апарат? 
    — Знаю, що ти пориваєшся. Але ж ти там ще не був. Великий ризик… 
    — Але й тобі не можна, — обережно заперечив Попович. — Ти командир і начальник експедиції. Це ще більший ризик. Ти не маєш права важити своїм життям. Є інструкція… 
    — Бувають ситуації, коли будь-яка інструкція втрачає силу. Зараз обстановка круто змінилася і вимагає рішучих і в той же час ретельно обдуманих дій. Проінформуємо Землю… 
    Через деякий час надійшла відповідь від керівника проекту «Ганімед» — академіка Шафороста: «Космічну Раду зацікавило ваше повідомлення. Продовжуйте дослідження. Не піддавайте зайвому ризикові життя людей. Дійте на власний розсуд». 
    — Завтра — спуск, — коротко резюмував Куриленко. 
    Рушійні механізми шахти працювали на реактивній тязі, завдяки чому спускні апарати через годину подолали стокілометровий ствол і прибули на базу. Вона зустріла землян могильною тишею. Причальний бокс пустував. Апарата Карпенка не було, як не було і самого планетолога. 
    Командир, астробіолог і головний енергетик зібралися у центральному залі бази. 
    — Ще б пак, — сказав Куриленко, — нам хотілося б, щоб він зараз вийшов з сусідньої кімнати і запросив нас на чашку кави з словами: «А я на вас чекав…» 
    — Цілих шість місяців, — у тон йому додав Треба. 
    — Не іронізуйте, колеги! — кинув Попович. — Вам бракує оптимізму. Згадайте стару притчу: «Скажіть мені, що ви знаєте, і я скажу, що буде далі». 
    — Ти знову за своє, — звів на нього очі командир. — Знову пускаєш думки насамопаш. Оптиміст! Мушу тобі сказати, що після того, як Карпенко не повернувся, я двічі без відома членів експедиції, на свій страх і риск, посилав сюди роботів. Повернулися ні з чим. А ти кажеш: «Оптимізму бракує…» Поглянь ліпше в ілюмінатори. 
    За стінами крихітного куточка землян стояв морок. Він був таким щільним, що, здавалося, світло, котре лилося з вікон бази, ламається, вдаряючись об нього. Тьма, що виповзала звідусіль, віяла якимось незбагненним жахом, ніби рвалася до людей, прагнула висотати їхні нутра. 
    — Боже-світе! — нарешті отямився астробіолог. — Я такої пітьми ще не бачив. Космічна — ніщо з цією. Може, спершу пошлемо на розвідку роботів? 
    — Не треба, оптимісте! — перебив його Треба. — Досі ти іншої співав, а тепер ляк пойняв, чи що? 
    — Та ж ця клята тьма відчувається фізично! 
    — У цьому вся й незбагненність водної мантії Ганімеда, — промовив Куриленко. — Певне, вплив Юпітера чи ще чогось, невідомого нам. — Командир хвилину помовчав, потім продовжив: — А ось щодо роботів, то це водне жаховисько не для них. Вони загинуть у ньому, як кошенята. Тільки «Спрути» здатні вижити… 
    — Отже, Карпенко… — вирвалося в Поповича. 
    Командир так глипнув на нього, що той відразу принишк. 
    — Тільки «Спрути» здатні вижити, — повторив Куриленко, — але й вони не всесильні, для них теж є межа. Та хоч би там що, ми поринемо в глибінь Ганімеда. Карпенка треба шукати там… 
    — Карпенка треба шукати там, — визнав за необхідне повторити Треба. 
    Попович теж щось хотів сказати, але вчасно збагнув, що вже все сказано. 
    Невдовзі два апарати, схожі на восьминогих чудовиськ земних океанських глибин, зникли в глибині найбільшого супутника Сонячної системи. Вони йшли на відстані ста метрів один від одного. 
    Час від часу виходили на зв’язок. 
    — Тьма єгипетська! — висловлював невдоволення астробіолог, взявши на озброєння напівзабутий і фразеологізм. — Нічого не видно. Світло прожекторів ледве на метр пробиває цей проклятущий морок. Хоч би якусь живу істоту побачити… 
    — Угамуйся, буйняче! — заспокоював його Куриленко. — Ми в чужому світі. Сприймай його таким, яким він є. 
    — Правильно, командире, — впав у слово головний енергетик Треба, — ганити дім, якого не будував, не треба. 
    — Треба, не треба, — кип’ятився Попович, на всі лади повторюючи прізвище свого колеги, що сидів поруч, — але темно, хоч в око стрель. 
    — А ти заплющ свої балухи, — простодушно порадив його сусіда і всміхнувся, гадаючи, що дав достойну відповідь. 
    Настала тривала пауза. Першим подав голос командир. У його словах бриніли нотки тривоги: 
    — Прошу наблизитись до мене. Мій апарат чомусь почав збавляти хід, немов на щось наштовхнувся. Невже заслабла енергетична установка? 
    Коли Попович і Треба наблизились до командира, його «Спрут» не рухався. Вогні прожекторів ледве жевріли, кліщеподібні ноги-стояки безсило обвисли. Куриленко звелів зістикуватися. Через кілька хвилин апарати злилися воєдино і становили одне ціле. Між ними утворився прохідний коридор. Увімкнули воднораз силові двигуни, і спаровані «Спрути» продовжили занурення. 
    — Мені здається, що ми пройшли через якийсь кордон, крізь якусь невидиму сіть, — висловив здогад командир. — Сам я не міг пройти, а з вами — ніби щось розступилося… 
    Довіривши управління спуском автоматам, вони втрьох присіли на низьких канапах прохідного коридор а. 
    — Ми ж об’єднали рушійну силу наших енергетичних установок, — мовив головний енергетик, — ось і подолали перепону… 
    — Кордон, сіть, перепона, — поволі говорив астробіолог. — Але що все це означає? Чи не тут криється розгадка зникнення Карпенка? Якщо існує якась перепона, значить, хтось її поставив. Чи не ті істоти, про яких нам встиг повідомити планетолог? 
    Запитання астробіолога залишилося без відповіді. Попереду «Спрутів», як вибух пекельної машини, спалахнув велетенський сніп сліпучого світла. Це було щось грізне й стрімке, немов вмить розпанахана куля сонця. 
    Від несподіванки гідронавти заклякли, наче загіпнотизовані. Коли отямилися, вогненне з’явисько вже згасло. Землян знову поглинула темінь. 
    — Що за оказія? — зачудовано розкрив очі Попович. 
    — А може, це нам привиділося, — припустив Треба, — може, це була галюцинація? Знудьгувалися за сонцем, і ось будь ласка. Треба ж таке? 
    — Із сонця чорного, жахного ніч струмить, — раптом заговорив віршованим текстом командир. Потім схаменувся, болісно вичавив усмішку і мовив: — Вибачте, це від нервового шоку. Але щось у цих словах є. Так кажете: галюцинація. Ні, гадаю, це цілком реальна ява, до того ж із цілеспрямованою дією. Думаю, що й сліди цієї дії залишились. Зараз перевіримо. — Куриленко рвучко підвівся і сягнистим кроком подався до каюти свого «Спрута». 
    Спливла хвилина, минула друга. Попович і Треба нетерпляче чекали. Нарешті пролунав схвильований голос командира: 
    — Я так і знав! 
    Почулося тяжке, схоже на стогін, зітхання. Потім знову пролунав голос: 
    — Подивіться на лічильник енергії свого апарата! 
    Астробіолог і енергетик метнулися до себе, добулися до пульта управління і сторопіло зупинилися, не вірячи своїм очам, — стрілка покажчика ядерного пального неухильно падала до нульової позначки, 
    — Оце вам і галюцинація, — на дверях каюти з’явився Куриленко. — Ота вогненна мара розрядила наші силові установки… 
    — Неймовірно… — астробіолог несамохіть присів на крісло. — Куди ж нам тепер? 
    — Куди? «Спрути» ще рухаються за інергією, але не вгору, а вниз, тільки вниз. До сонця нам шляху немає… Він відрізаний. Ми в пастці. Думаю, що така ж доля спіткала й Карпенка. Не здивуюсь, коли ми натрапимо на залишки його «Спрута». 
    — Стривай, командире, — подав голос Треба. — Невже наше становище таке безнадійне? Енергетика — моя царина, мені треба й мізкувати над тим, що сталося. Нас позбавили енергії, маневреності і взагалі можливості автономно рухатися. Але внутрішнє енергозабезпечення діє! Дивіться: в обох апаратах підтримується стала температура, працює електроживлення, функціонує вся апаратура… Значить, нам залишили якийсь шанс на виживання… 
    — У цьому щось є! — збадьорився астробіолог. — Якби, допустимо, нас хотіли згубити, то це можна було зробити за одним заходом, і не тут, а там, нагорі, ще за тією невидимою перепоною, або, в кращому випадку, взагалі не допустити до водної мантії. А так… 
    — Я теж над цим подумав, — підвів обважнілу голову Куриленко. — Спершу таємничі сигнали з глибин супутника, потім інтригуюче повідомлення Карпенка, далі незрозуміла завада на нашому шляху і ось нейтралізація наших силових установок… У всьому цьому простежується якась логічна, осмислена лінія. Хотів би я знати, хто диригує усім цим! 
    — Командире! — зненацька голосно озвався Треба, що стояв біля пульта управління. — Подивись на прилади — тиск зріс майже вдвічі, температура нестримно підвищується, а гравітометр показує казна-що… 
    — Все це бісівська гра головної планети. Певне, Око Юпітера кліпнуло. Уявляю, як там наші нагорі хвилюються. До речі, як ви думаєте, звідки Карпенко послав останнє повідомлення? 
    — Судячи з тих уривків, що прийняли, десь із цього району, де ми зараз перебуваємо, — відповів Попович. — Йому заважали сильні перешкоди. 
    — Воно й зрозуміло. Водна мантія Ганімеда надзвичайно наелектризована. Так що й нам не вдасться щось сповістити на поверхню, а тим паче звідти щось прийняти. Зв’язатися з базовим кораблем ми не зможемо. Отож уся надія… 
    — У давнину, — не забарився з черговою сентенцією астробіолог, — казали, що коли тобі тяжко, клич на підмогу насамперед самого себе. 
    Куриленко тільки рукою махнув на ці слова, а Треба коротко прокоментував: 
    — Треба ж таке… 
    Тим часом «Спрути», загрозливо погойдуючись у вихорах гравітаційних потоків, поволі, але неухильно линули вниз, до ядра супутника. Їхні титанові оболонки ще витримували неймовірний тиск, а ось нейтралізувати розжарений пал, що линув від ядра Ганімеда, їм було вже не під силу. Внутрі апаратів наростала спека. 
    — Холодильні установки працюють на грані можливого, — доповів командирові головний енергетик. 
    — Скільки вони ще можуть служити? 
    — Гадаю, днів зо два. Але ми вже три доби не спали… 
    — Ось пілюлі бадьорості. Я прихопив про запас. Тримайтеся. Локатори показують, що ми наближаємося до якогось гороутворення. 
    — Невже ядро? 
    — Не думаю. Це швидше всього затонула велетенська брила криги, перемішана із силікатом. Своєрідний підводний айсберг… 
    Тримаючись за стіни прохідного коридора, Треба добувся до свого апарата. Там, сидячи у кріслі, знемагав од спеки астробіолог. 
    — Командир виявив, що ми спускаємося на плаваючу гору з криги й каменю, — повідомив Треба своєму супутнику. 
    — Плаваюча гора? — зацікавлено випростався Попович. — Плаваюча гора… З криги і каменю… Так це ж подарунок самої долі! Ми ж можемо на ній спливти на поверхню… 
    — Яка наївність, — сумно всміхнувся Треба. — Треба ж бути таким невігласом! Подумай, що говориш! Якщо гора сама затонула, то як вона вирине назад? Хіба що чудо якесь станеться. Та навіть коли таке й допустити, то гора може спливти будь-де, а нам потрібна наша шахта. Зрозумів? 
    Згнітивши серце, астробіолог у розпачі обхопив руками голову. 
    — Яка безвихідь! — придушено вирік він. 
    — Вихід є! — голосно, аж надто голосно вигукнув з своєї каюти Куриленко. 
    Пересилюючи задуху, Попович і Треба подалися до нього. 
    — Помітили, що апарати перестали гойдатися? — зустрів їх бадьорим голосом командир. — Ми сіли на вершину гори. Поряд стоїть «Спрут» Карпенка. Наводка була точна. Хто нас навів, я ще не знаю, але факт лишається фактом. Нам потрібно з ним зістикуватись. Використаємо внутрішню енергію… 
    — Треба ж таке! — тільки й мовив головний енергетик Треба. 
    Обминаючи гострі шпилі камінних нагромаджень, спарений «Спрут» подибав до свого побратима, підходячи з того боку, де зяяв темним отвором стиковий вузол. Коли апарати з’єдналися і з перехідних шлюзів вийшла вода, гідронавти кинулись до апарата планетолога. Є він там чи нема, живий він чи сконав — вони над цим не думали. 
    Він напівлежав у розкладеному кріслі. Коли в дверях з’явилися постаті людей, поволі повернув до них голову і силувано всміхнувся: 
    — А я на вас чекав… Знав, що прибудете. Вони оповістили мене… 
    За душевною бентегою, невимовною радістю зустрічі гідронавти не звернули уваги на слово «Вони», їх цікавило інше: 
    — Живий!.. Живий… Неймовірно! Як же ти вцілів? Адже скільки спливло часу! 
    — Деталі — потім. Викладу головне. Я з самого початку спарив парка. Коли, занурюючись у водяну мантію, зустрів їх, не даючи собі ради, зопалу пішов на контакт, про що встиг повідомити вас. Вони ж, певне, не зрозуміли мене, сприйняли мій намір за напад і відповідно прореагували. Параліч був такий сильний, що в мене помутнів розум, і я впав у забуття, щось близьке до летаргійного сну. Отямився аж через три місяці. Мій апарат стояв на цій горі. Система життєзабезпечення «Спрута» лишилась недоторканою, і я поволі почав ставати на ноги. Тяжко, дуже тяжко було. Зв’язатися з вами я не мав можливості. Мій поклик не міг пробити великої товщі води і криги. Тоді прийшли на допомогу Вони. (По цих словах астробіолог красномовно подивився на командира.) Їм, як я зрозумів, вдалося послати вам сигнал… І ось ви тут. 
    — Стривай, а чому ти, ставши на ноги, сам не сплив на поверхню? 
    — Ні в мене, ні в них не було певності, що я сам добудуся до вас. 
    — Але ж могли Вони тебе супроводити хоча б до нашої плавучої бази на дні шахти. 
    — Не могли. У них є кордони, за які вони не виходять. Ви, певне, по дорозі сюди помітили цю межу… 
    — Так, ми пройшли, точніше Вони відкрили нам цей кордон. Але чому потім так дивно повелися з нами — розрядили наші силові установки? 
    — І правильно вчинили. Інакше б ви запливли бозна-куди і не натрапили б на цю гору. Позбавивши вас автономного руху, Вони вели ваші апарати прямо до мене… 
    — Треба ж таке! — не втримався головний енергетик Треба. 
    — І ще одне. Ми перебуваємо недалеко від розжареного ядра супутника. На борту наших апаратів ми почали задихатися від спеки, а в тебе тут комфорт, прохолода… 
    — Це вже їхня турбота. 
    — Ну й останнє — як нам вибратися звідси? У нас енергії катма, а твій «Спрут» не вивезе всіх. 
    — Поки ми тут розмовляли, Вони вже повернули вам енергію. 
    — Незбагненно! — не втримався від подиву астробіолог. — Як же ти спілкуєшся з ними? 
    — Подумки. Вони навіюють мені свої думки і читають мої. Як це виходить — сам не можу пояснити. 
    — Гаразд, — сказав Куриленко, — про решту поговоримо потім, а зараз, як каже наш головний енергетик, треба вибиратися звідси. Я піду першим, за мною — Попович і Карпенко на двомісному «Спруті», замикатиме підйом Треба. 
    — Треба ж таке! 
    На поверхні супутника гідронавтів зустрів астроном Яланський. 
    — Що я бачу? Три «Спрути»!.. Живий Карпенко? Живий, Карпо! Не може бути! Живий… — і астроном згріб планетолога в обійми. 
    — Досить, досить, — зупинив його Куриленко. — Планетологу потрібний спокій. Він ще нездужає. Завтра стартуємо на Землю. 
    Коли всі вляглися на спочинок, командир зайшов до кімнати, де відпочивав Карпенко. 
    — Лежи, лежи! Я на хвилинку. Скажи, хто вони такі. Звідки вони? Яка в них цивілізація? 
    — Важко щось певне сказати, командире. — : Карпенко підвівся, сів на ліжко, хвилину мовчав, потім продовжив далі: — Вони — це енергія, згустки енергії. Один з її проявів ви бачили і відчули на собі. Отакі вони. Своєрідні мінісонця, що мешкають у водному середовищі. Вони незримі, але сильно відчутні. Згадайте свій стан у водній мантії. Морок, що вас оточував, був живий, матеріалізований. Він дивився на вас, пронизував, вивчав, ба, навіть, обмацував вас. У своїй стихії вони всюдисущі і вічні. Для них не існує ні часу, ні простору. І в тому, що я ввійшов з ними в контакт, це не моя заслуга, а їхнє достоїнство, їхня якість і суть. 
    — Звідки ж вони пішли? 
    — Думаю, що вони — діти Юпітера. Він — їхнє сонце, яке народило, злеліяло і живить їх. 
    — Так, астроном Яланський розповідав, що, коли ми перебували в підкрижаних надрах Ганімеда, Око Юпітера аж кипіло від збурення. Думаю, що такі ж енергоістоти живуть і в середині сусідніх супутників Європи й Каллісто. Виходить, що в нашій Сонячній системі існує ще одна населена система зі своїм Сонцем. 
    — Виходить, що так. 
    — Гаразд, відпочивай. На добраніч тобі. 
    Куриленко вийшов, щільно причинив двері і пішов довгим коридором. У його голові нав’язливо бриніли слова: «Із сонця чорного, жахного ніч струмить». Ні, подумав командир, страшний не морок ночі, а сліпота дня. 
      САТУРН: 
     «Я був царем богів, владарював над часом. Тепер — лиш окільцьована планета» 
      Усе підвладне часові 
    Шосту планету Сонячної системи назвали ім’ям одного з доолімпійських божеств. Крон у греків, Сатурн у римлян, цей бог опікав хліборобів і правив усім світом. Як нам уже відомо, його скинув з царського трону власний син Зевс, так само, як і Крон згубив свого батька Урана. Така вже діалектика злочину і розплати.» 
    В основі легенди про Крона лежить міф, що відображає космогонічний поділ Землі (Геї) і Неба (Урана). Через подібність імені Крон до грецького слова «хронос», що означає час, батька майбутнього Олімпійця вважали ще і за бога часу. Всепоглинаючий час! 
    Дружиною Крона була Рея. Від їхнього шлюбу пішли діти — Гестія, Деметра, Гера, Аїд, Посейдон, Зевс і кентавр Хірон. З іменем Крона пов’язана легенда про Золотий вік людства. Це був період, коли люди вели райське життя, не знали ні горя, ні турбот, ні чвар. Земля сама плодоносила, даючи все необхідне людям. Після смерті люди перетворювалися на духів, спасителів людства. 
    Про Золотий вік на Землі поетично розповідає у своїх «Метаморфозах» римський поет Публій Овідій Назон: 
   Перше поріддя було золоте; без бича і спонуки,З власної волі воно Правоту шанувало і Чесність.Кари і страху не знало. Погрозливе слово законуЩе не читалось на мідній таблиці, і люд не страшивсяВирок почути судді, без суда і опіки безпечний.Сосни з гірських верховин ще не сходили в діл на потоки,Щоби легким кораблем незнані одвідати землі:Жодні надмор’я чужі не манили щасливого люду.Мури, глибокі рови не були ще для міст поясами;Проста сурма і покручений ріг не співали до бою;Меч і шолом не служили нікому. Без зброї, без військаМирні народи жили в непорушнім і любім дозвіллі… З Овідієм перегукується давньоримський письменник-сатирик Лукіан. По-своєму витлумачуючи традиційні стародавні міфи, він заперечує ворожнечу між Кроном і Зевсом. У «Бесідах богів» Всепоглинаючий час розповідає: «Ми із Зевсом зовсім не воювали, а я з своєї волі поступився йому владою. Я вже старий і слабую на подагру — через це, мабуть, багато хто думає, що мої руки і ноги скуті ланцюгами. Мені було не до снаги розправлятися з шахраями, яких розвелося сила-силенна. Отож я і вважав за краще поступитися царством Зевсові. Та й правду кажучи, мені здалося розумнішим поділити царство поміж людей, а самому спокійно втішатися за частуванням, не слухаючи молитв, не мучитися тим, що прохання людей суперечать одне одному, не вергати грім і блискавки. А Зевс править — і в нього безліч обов’язків». 
    Як бачимо, все було простіше, спокійніше, буденніше. 
    В Італії Крон ототожнювався з Сатурном. Його культ був найпоширенішим у країні. Багато сіл, міст, півостровів називалось Ім’ям цього бога. Навіть сама Італія, котра прихистила скинутого з трону володаря світу, називалася, за переказом, Сатурновою землею. Біля підніжжя Капітолійського пагорба стояло святилище Сатурна, засноване Янусом-Геркулесом. У цьому храмі містилася римська державна скарбниця. 
    На честь Сатурна щороку в Римі 17–19 грудня проводилися сатурналії, що ставали святом згоди і рівності. У цей час стихала ворожнеча, припинялися будь-які роботи, раби сідали до столу разом із своїми панами, які їм прислуговували. Чим не «золоті дні» Золотого віку людства! 
    Таким був бог, ім’ям якого назвали чи не найзагадковішу і найдивовижнішу планету сонячної держави. Він був богом часу, владарював над часом, але не міг втриматись на вістрі часу і канув у міфологічну Лету, залишивши горіти у високості блідим сяйвом небесну кулю з фантастичним обручем кілець, які сьогодні стали об’єктом пильної уваги землян. 
      Феномен зоряного світу 
    Сатурн — остання планета, яку можна бачити на небі неозброєним оком. Коли в 1610 році достославний Галілео Галілей спрямував на це небесне тіло щойно сконструйований телескоп, він побачив по його боках дивовижні випуклості. Це настільки вразило вченого, що він, боячись утисків церковних фанатиків, поспішив засекретити своє відкриття у дуже складній анаграмі (переставлення окремих літер або складів у слові, внаслідок чого утворюються нові слова з іншим значенням): «Smaisnermie Imbpobtalewmibaneuvdttamiras». 
    За давнини деякі вчені, зробивши відкриття, зашифровували його, щоб уникнути домагань церкви або ж щоб ніхто не зміг перехопити пріоритету. Так вчинив і Галілей. 
    Що ж означала його анаграма? Багато звіздарів пробували розгадати її. Не втримався від спокуси й великий законодавець неба Йоганн Кеплер. Перебравши всі можливі варіанти, він невдовзі заявив, що зашифроване речення звучить так: «Привіт вам, близнюки, Марса породження!» 
    Але до чого тут Марс? Невже Галілей відкрив його супутники? 
    Ми не знаємо, як зреагував на цю заяву сам автор анаграми. Певне, посміявся у душі над німецьким астрономом і математиком, виступивши через деякий час з повідомленням, що зміст його відкриття такий: «Найвищу планету потрійною спостерігаю». 
    Дедалі то важче. Зізнання Галілея ще більше заінтригувало далеких від астрономії обивателів. По-перше, чому «найвищу»? А що означає «потрійною»? Виявляється, до кінця XVII століття Сатурн вважався крайньою околицею Сонячної системи, щонайвищою сферою небес. Тут творця першого у світі телескопа можна зрозуміти. А ось «троїстість» зображення Сатурна вже лежала на совісті самого конструктора далекоглядної труби — вона була ще така недосконала, що не могла чітко явити Галілеєві найосновцішого атрибуту шостої планети — її феноменального кільця. Вчений побачив тільки дві його дуги, через що й назвав планету потрійною. 
    Через 50 років помилку Галілея виправив голландський фізик, механік, математик і астроном Христіан Гюйгенс, той самий, чий трактат «Космотеорос» у 1717 році Петро І звелів перекласти на російську мову. 
    Так ось, сконструювавши 24-футовий телескоп, великий голландець побачив над Сатурном гігантський обруч. Як І Галілей, він із зрозумілих міркувань теж зашифрував своє відкриття. Але через три роки, переконавшись, що істину не приховаєш, розсекретив свою анаграму. Запис Гюйгенса звучав так: «Кільцем оточений тонким, плескатим, яке ніде не торкається планети, до екліптики нахилене». 
    Це відкриття, обнародуване у 1659 році, чудово підтверджувало вчення Коперника. Воно викликало великий гнів отців-єзуїтів і мало не коштувало життя «зухвалому» голландцю. На щастя, через три роки на поверхні Сатурна була помічена тінь від кільця, Отже, над планетою висне, не міраж, а щось реальне, предметне. Більше того, у 1675 році італійський астроном Джовакні Кассіні встановив, що сатурнове кільце подільне, тобто існує не одне, а кілька, кілець… 
    У 1857 році видатний англійський фізик Джеймc-Кларк Максвелл, добре відомий усім з шкільних підручників (згадаймо хоча б теорію електромагнітного поля), теоретично обгрунтував множинність сатур нових кілець, довів, що вони не суцільні, а складаються з окремих частинок, кожна з яких у взаємному прдтяганні обертається навколо планети. 
    Блискучий портрет екваторіальної «корони» Сатурна дала перша у світі жінка-професор Софія Василівна Ковалевська, У 1885 році вийшла її праця «Доповнення і.зауваження до дослідження форми кільця Сатурна», їв якій вона довела, що сатурнова «діадема» має овальну форму. 
    Взагалі, не маючи спеціальної астрономічної освіти, донька вітебського генерал-лейтенанта В. В. Корвін-Круковського була неабияк залюблена в зоряний світ. До нас дійшли вірші Софії Ковалевської, присвячені Марсу і його гіпотетичним мешканцям. 
    Нові штрихи до портрета Сатурна вніс радянський астроном Аристарх Аполлонович Бєлопольський, один із засновників сучасних методів спектральних досліджень астрономічних об’єктів. Вивчаючи обертання кілець Сатурна, вчений підтвердив теоретичний висновок, що вони не суцільні, а складаються з безлічі дрібних космічних тіл, причому внутрішні кільця обертаються швидше від зовнішніх, що цілком узгоджувалося з третім законом Кеплера. 
    Та не тільки своїми кільцями знаменитий Сатурн. Чого варті його супутники! Бог часу Крон, залишаючи Олімп, забрав із собою цілий почт придворних. Ще б пак, звик до царського життя… 
    Початок відкриттю супутників Сатурна поклав все той же Хрістіан Гюйгенс, який, до речі, крім усього іншого, тривалий час працював над «планетною машиною», яка мала за допомогою механічних пристосувань моделювати немало небагато — рух усіх тіл Сонячної системи, в тому числі й феноменального дископодібного кільця шостої планети та цілої когорти її супутників. Ми не знаємо, чи вдалася йому ця фантастична, така, що не під силу й сучасній астроінженерній науці, конструкція, зате його праця «Спостереження нового супутника Сатурна», написана в 1656 році, дійшла до наших днів і стала мало не хрестоматійною в астрономії (маючи абиякі, примітивні як на сьогодні прилади, допитливий голландець визначив навіть період обертання відкритого супутника навколо планети — 116 діб 4 години). 
    Близько двох століть побачений Гюйгенсом супутник Сатурна залишався безіменним. У 1671–1684 роках вже знайомий нам італієць Джованні Кассіні відкрив ще чотири супутники Сатурна. 1789 року англійський астроном ВІльям Гершель, добре знайомий нам з попередніх розділів, виявив над планетою ще два чергові небесні тіла. Сім супутників і жоден без назви! Неподобство якесь! Невже бог часу не заслужив кращого ставлення до себе та своєї родини? 
    Так велося ще з півстоліття. Нарешті цю недоладність вирішив усунути (ні, не з поваги до міфологічного бога, а з любові до рідного батька) Джон Гершель, теж астроном, дослідник зоряних туманностей, почесний член Петербурзької Академії наук. Чудовий популяризатор знань про небесні сфери (його книга «Нариси астрономії» витримала 12 видань), він поклав дати відкритим сатурновим місяцям імена міфологічних титанів і титанід, родичів і сподвижників Крона. Так, у небі над Сатурном з’явилися Япет, Рея, Діона, Тетіс, Енцелад, Мімас. А як назвали супутник, відкритий Гюйгенсом? Він, до речі, виявився найбільшим серед усього почту Сатурна. Джон Гершель назвав його просто — Титан, уособлення велетня, гіганта, богоборця, який дарує людям вогонь і щасливе життя. Назвав так і не помилився. Мине час, і хрещеник Гюйгенса — Титан піднесе неабиякий сюрприз — з подальшим вивченням цього супутника у землян зародиться підозра, що на ньому можливе життя. 
    Наступний, восьмий, супутник Сатурна був відкритий аж у 1848 році. Побачили його відразу три астрономи — англієць Вільям Лассел і американці Вільям та Джордж Бонди (батько і син). За традицією, нове небесне сатурнове тіло назвали ім’ям титана Гіперіона, батька Геліоса, Селени й Еоса. 
    Минуло ще 50 літ, і американський астроном Едуард Пікерінг явив світові дев’ятий супутник Сатурна, який дістав ім’я титаніди Феби, сестри срібнолукого Аполлона. 
    Ще через 60 років французький астроном Одуен Дольфюс, вивчаючи резонансні збурення в кільцях Сатурна, передбачив існування десятого супутника цієї незвичайної планети. У 1966 році він сам його й виявив. Пригледівшись пильніше, неабияк здивувався: нововідкритий супутник, рухаючись, змінював свої контури. Що б це могло означати? Дольфюс довго сушив над цим голову і, не допевнившись істини, назвав мінливе тіло Янусом, ім’ям одного з найдавніших римських богів, який мав два обличчя, одне з котрих було звернене в минуле, друге — в майбутнє, тобто одне було старе, друге — молоде. 
    Тільки пізніше було встановлено, що француз Дольфюс відкрив не один, а два супутники, які рухаються по ексцентричних орбітах і тому із Землі їх видно як одне тіло. 
    Решту членів великої родини бога часу було виявлено у 1979–1981 роках, коли мимо планети пролетіли «Пионер-11» і два «Вояджери». 
      «Спиці» на кільцях 
    Тримаючи курс за межі Сонячної системи, автоматичні посланці Землі по черзі наносили візити планетам-гігантам. Що ж побачили вони у володіннях блідолицього, бога часу? Перш за все було звернуто увагу на фізичні параметри самої планети. 
    Сатурн — друга після Юпітера гігантська планета Сонячної системи. Його маса становить 21,3 відсотка від маси всіх планет, що обертаються навколо нашого світила. Екваторіальний радіус планети дорівнює 60 000 кілометрів. Сатурн має будову аналогічну Юпітеру. Однак його густина приблизно вдвічі менша юпітеріанської. Температура на поверхні планети досягає мінус 150 градусів. Екваторіальні вітри дмуть з величезною, небаченою на Землі силою. 
    Ці хрестоматійні дані підтвердили і уточнили космічні апарати, водночас виявивши багато загадкових явищ, які чекають розгадки. Великий, інтерес викликало таємниче джерело радіовипромінювання, розташоване в районі 80 градуса північної широти. Його протяжність досягає 25 000 кілометрів. Зареєстровано було також дивовижні звуки на радіочастотах, що нагадують голоси дельфінів. В одному з кілець Сатурна виявлено електричні розряди, що в мільйони разів перевищують напругу земних розрядів. 
    Та найбільшою сенсацією стали самі кільця планети. Виявилось, що Сатурн оточений не 6–7 кільцями, а тисячами, сотнями тисяч кілець. Уся їхня множина нагадує на фотографіях грамофонну платівку чи кола на воді, збуреної падінням твердого тіла. Більше того, деякі кільця переплетені (ким і для чого?) поміж собою, немов пасма дівочої коси чи ниті морського каната. Пояснити цю дивовижу неспроможний поки що жоден із відкритих землянами законів небесної механіки. 
    За даними космічних станцій, ширина окремих кілець становить 17 000 — 28 000 кілометрів, а товщина не перевищує 1–2 кілометри. 
    З чого ж складається феноменальний обруч Сатурна? Швидше всього з брил льоду або з силікатних утворень, покритих інеєм. Їхні розміри — від 10 сантиметрів до 15 метрів. 
    Сенсацією стало виявлення в кільцях Сатурна так званих «спиць», які ясно видно на фотографіях планети. Цікаву гіпотезу про їхнє походження висунули вчені відділення радіоастрономії Інституту радіофізики і електроніки АН УРСР. Вони вбачають у «спицях» гру електростатичних хвиль. 
    — Як видно, кільця Сатурна складаються з окремих частинок різної величини, в тому числі пилинок діаметром у кілька мікронів, — розповідає доктор фізико-математичних наук П. В. Бліох. — Кожна з них несе електричний заряд. Оскільки однойменні заряди відштовхуються, а різнойменні притягуються, в кільцях Сатурна мають виникати періодичні згущення і розрідження частинок, утворюючи електростатичні хвилі з витягнутими по радіусах кілець гребенями і западинами. При цьому самі хвилі біжать уздовж них, створюючи коливання густини маси пилинок. Ось вони і утворюють на фотографіях картину «спиць». Електростатичні хвилі вже відомі науці: вперше вони були виявлені фізиками в плазмі. Такі ж самі ефекти спостерігаються в іоносфері Землі, сонячному вітрі, процесах, які відбуваються в короні нашого денного світила. 
    Кільця Сатурна — унікальне явище Сонячної системи. Фантасти приписують їм штучне походження, вчені, виходячи з реальних фактів, дають їм неупереджену оцінку. 
      Титан — осередок життя? 
    Як ми вже зазначали, Сатурн оточений великою кількістю місяців. Деякі з них схожі поміж собою, є й неповторні. 
    Наприклад, Енцелад, діаметром з півтисячі кілометрів. Вражає його блиск. Він найяскравіший не тільки в сімействі Сатурна, а, певне, у всій Сонячній системі. Його світність прирівнюється до яскравості свіжого снігу. А ось Феба, діаметром 200 кілометрів, має надзвичайно темну й похмуру поверхню. Вона лине над Сатурном, немов примара мороку. Та ще й як — у зворотному, ніж усі супутники, напрямку! 
    Великий інтерес викликав Япет, діаметр якого дорівнює 1440 кілометрам. Його зворотний бік у 10 разів яскравіший від того, що завжди повернутий до планети. «Фасад» Япета покритий якоюсь темною речовиною, що нагадує смолу. На думку вчених, ця речовина має органічне походження. Ні більше, ні менше… 
    Подивував усіх Гіперіон. Маючи неправильну форму, він постійно змінює свій блиск. На ньому виявлено кратер, що простягається на весь супутник. Це, певне, результат грандіозного зіткнення з великим астероїдом у далекому минулому. 
    Та найзагадковішим виявився велетень Титан. Він єдиний з усієї когорти планетних супутників Сонячної системи закритий для стороннього ока і єдиний, з якого не видно ні Сонця, ні зірок. Справа в тому, що Титан огорнений газовою пеленою, щільнішою від земної. Як з’явилася в Титана атмосфера? З чого вона складається? Які процеси в ній відбуваються? 
    На ці питання дав часткову відповідь «Вояджер-1», який у 1980 році пролетів усього за сім тисяч кілометрів від супутника. З’ясувалося, що атмосфера Титана простягається на висоту понад 400 кілометрів. Складається вона здебільшого з азоту (85 відсотків) й аргону (до 12 відсотків). Решта — метан, водень, вуглекислий газ. Тобто можна допустити, що атмосфера Титана така ж, як у Землі на ранніх стадіях її розвитку. 
    Якщо це так, то чи не лежить на поверхні Титана ключ до таємниці походження життя? Ось думка з цього приводу Карла Сагана: «Титан — щаслива знахідка для землян. Цей супутник може бути величезною природною лабораторією для експериментів з передбіологічних синтезів. Склад атмосфери винятково сприятливий для цього. Скажете, що немає кисню? А водяна крига! Ось вам і його джерело. Певен, що поверхня Титана вкрита кілометровим шаром органічних сполук». 
    Отакі райдужні надії дарує нам Сатурн. Невже чим далі від животворного Сонця, тим більше підстав виявити вогнища життя? Невже там, у глухій космічній далині, у світі вічного холоду й мороку, куди й сонячний промінь ледь пробивається, можливі прояви його величності Життя? 
    Хто знає… Істину встановлять наступні польоти в район великих планет. А поки що ми знаємо те, що бачимо. Поки що дискоцодібне кільце Сатурна сяє багатьма знаками запитання, які чекають відповіді. 
      УРАН: 
     «Я — неба бог. Із Геєю-Землею ми зачали славетний божий рід. Та під кінець мене спіткала лиха доля» 
      Притча про сталевий серп 
    Сьому планету Сонячної системи назвали ім’ям давньогрецького бога неба, першого володаря світу — Урана. Коли Зевс підняв руку на свого батька Крона, він не був у цьому оригінальним. До нього сам Крон, як ми знаємо, згубив свого батька Урана, і той зійшов зі сцени історії богів. 
    Незважаючи на такий безславний кінець свого владарювання, Уран залишив по собі вельми помітний слід. Від шлюбу з Геею народилися шість синів і стільки ж дочок — могутніх і грізних титанів. Титан Океан і богиня Тетія породили всі ріки та морських богинь — океанід. Титан Гіперіон і Тея дали світові Сонце (Геліоса), Місяць (Селену) і рум’яну ранкову Зорю (Еос). Від Астрея й Еос походять усі зірки й вітри. 
    Крім титанів, Гея породила однооких циклопів і трьох п’ятдесятиголових велетнів — сторуких гекатонхейрів. Ще із шкільної парти нам добре відома повчальна історія з циклопом Поліфемом. 
    Якось кораблі хитромудрого царя Ітаки Одіссея прибило до країни однооких велетнів. Мандрівники зійшли на берег І подалися в глиб острова шукати прихистку. Згодом вони необачно потрапили в печеру, де жив циклоп Поліфем. Він мав люту вдачу з канібальськими нахилами. Кількох супутників Одіссея він відразу згубив, а решту завалив у печері великим каменем. Вранці, розмовляючи з Одіссеєм, він запитав, як його звати. Цар Ітаки відповів: «Ніхто». Потім напоїв циклопа вином і позбавив ока. На страшний крик людожера збіглися його поплічники і запитали, хто осліпив його. Вбогий на розум Поліфем відповів: «Ніхто». Ніхто так ніхто, і циклопи залишили Поліфема одного. Наступного дня, виганяючи овець на пасовисько, той обмацував кожну вівцю, щоб не випустити своїх жертв з печери. Однак Одіссей був Одіссеєм. Він поприв’язував своїх супутників до животів овець, а сам учепився за густу вовну великого барана і таким чином утік від циклопа-людожера. 
    Не відзначалися глибоким розумом та проникливістю й інші сини Урана — гекатонхейри, дарма що мали по п’ятдесят голів і сто рук. Саме їхня жахлива безглузда сила і стала причиною того, що батько зненавидів їх і скинув у Тартар. 
    Але знайшлася й на батька рука із сталевим серпом… 
    Мине час, і хімічний елемент, названий ім’ям бога, неба Урана, наробить багато як користі, так і лиха людству, яке необачно, можливо, навіть і передчасно, поставило його на службу своїм благовидним і неблаговидним цілям. Та це вже наше сьогодення, наше неспокійне атомно-космічне XX століття.» 
      Комета, що стала планетою 
    Сьоме небесне тіло Сонячної системи відкривали… вдвічі. Перший раз як комету, потім як планету. Та ще й яку! 
    Дивно, але факт: уже тисячі років існувала людська культура, майже двісті років земляни були озброєні телескопічною технікою, але «сьома» все ще не була виявлена. Тому неважко уявити, який шум зчинився серед учених світу, коли було відкрито нову планету Сонячної системи. 
    З попередніх розділів ми вже знаємо, що затяту «невидимку» вперше побачив англійський астроном Вільям Гершель, «щасливий німець на англійській землі», як говорили про нього (бувши сином полкового музиканта, Вільям ще в юності залишив німецьке містечко Ганновер і подався у пошуках щастя до берегів туманного Альбіону, де зажив собі слави на терені астрономії). Проте цього разу йому дісталася лише дещиця слави. І ось чому. 
    13 березня 1781 року, спостерігаючи зоряне небо, він спрямував свій саморобний (висотою з чотириповерховий дім) дзеркальний телескоп-рефлектор на групу зірок у сузір’ї Близнюків. Нічого нового не помітив — ті ж самі зорі, ті ж чорні провалля космосу. Несподівано у полі зору з’явилося небесне тіло, не схоже на зірку. Астроном швидко зафіксував його положення. Наступної ночі він знову зустрівся з ним. Потім ще і ще… 
    26 квітня у Лондонському королівському товаристві Вільям Гершель доповів, що відкрив нову… комету. Доповідь так і називалася: «Повідомлення про комету». Німецькому емігрантові повірили. Його ім’я почало набувати популярності. Король Георг ІІІ зробив Гершеля придворним астрономом і виділив платню у 200 фунтів стерлінгів. Королівське товариство присудило йому щорічну золоту медаль і обрало своїм членом. Більше того, французький астроном Жозеф Лаланд, автор багатьох підручників і популярних книг з астрономії, запропонував назвати нове небесне тіло ім’ям Гершеля… Ні, це вже занадто! Винуватець всього цього ажіотажу скромно відхилив цю ідею на користь, звичайно ж, короля Англії Георга ІІІ. Але все вийшло інакше. Виявилося, що Гершель відкрив зовсім не комету, не хвостату «гостю», а… нову планету! 
    Це сенсаційне повідомлення надійшло з Росії. Зробив його петербурзький академік Андрій Іванович Лексель. Родом з Фінляндії, він 1768 року переїхав до Петербурга, де працював під керівництвом знаменитого Леонарда Ейлера. Досліджуючи рух небесних тіл, безпомильно встановив, що відкритий Гершелем об’єкт — не комета, як той вважав, а нова планета Сонячної системи. Гершель, м’яко кажучи, помилився, йому не вистачило проникливості і широти погляду. 
    Ця обставина дещо зіпсувала репутацію обласканого королем нового члена Лондонського королівського товариства. Та нащадок німецького музиканта недовго журився з цього. Його «комета» стала планетою… Це ж чудово! Помилка повернулася великим відкриттям — історичним, епохальним. Не вийшло з присвоєнням назви? Що ж, порушувати усталеної традиції не слід — хай нова планета, як і всі, носить божественне ім’я. І не яке-небудь, а першого володаря світу! Тут і королю не соромно поступитися, не те, що йому, простому смертному. Та й, зрештою, справа не в назві — головне в пріоритеті відкриття. 
    Отак з’явилася 1781 року в астрономічних каталогах сьома планета Сонячної системи, яку назвали Ураном. 
      Потривожений «сон» Урана 
    Бог Уран був батьком Крона і дідом Зевса. Як і в міфології, між планетами Ураном, Сатурном і Юпітером теж помітна «кревність». Вони ніби вийшли з одного лона. Хто більший, хто менший — суть не в розмірах, а в начинні. 
    Тривалий час Уран був для землян планетою суцільних загадок. Було тільки відомо, що планета обертається навколо Сонця майже по коловій орбіті на відстані 2 870 мільйонів кілометрів. Її рік тривав 84 земних роки. Радіус більше ніж в чотири рази перевищує радіус Землі. Ще б пак, планета-гігант! 
    Як і Венера, Уран обертається навколо осі не в той бік, у який обертаються всі інші планети. Вісь обертання лежить мало не в площині його орбіти, і тому він лине навколо Сонця в, так би мовити, лежачому стані, неначе постійно спочиває. 
    У січні 1986 року «спочинок» Урана потривожила космічна станція «Вояджер-2». Вона пройшла мимо планети на відстані 81 тисяча кілометрів, сфотографувала її володіння і передала дані на Землю. Через 2 години 45 хвилин сигнали дійшли до землян, і загадок сьомої планети стало ще… більше, хоч багатьма таємницями вона й поступилася. 
    За даними космічної станції, Уран має голубувато-зелений колір. Його атмосферна оболонка — це суміш молекулярного водню, гелію, метану, аміаку, ацетилену та інших вуглеводів. 
    В атмосфері виявлено незвичайне світіння, назване «електросяйвом». Крім цього, магнітометри зафіксували потужне магнітне поле, про яке раніше не було ніяких даних. 
    Ще одна загадка. Уран одержує від Сонця в 370 разів менше тепла, ніж Земля. Звичайно, там не зігрієшся у сонячному промінні. І все ж при всьому цьому освітлена Сонцем півкуля планети виявилась чомусь холоднішою, ніж та, що знаходиться в тіні. 
    Яка ж все-таки погода на Урані? Інфрачервоні датчики космічної станції зареєстрували температуру у верхніх шарах хмар мінус 212 градусів, а в нижніх — мінус 192 градуси. 
    Помічено також, що над Ураном віють сильні вітри, швидкість яких сягає до 350 кілометрів за годину. Звідки такі урагани, якщо на планеті немає великої різниці у температурах полярних і екваторіальних районів? Це ще одна загадка Урана. 
    Незважаючи на свої гігантські розміри, сьома планета надзвичайно швидко обертається навколо своєї осі — доба там триває 16,5-17,05 години. Сильний обертовий рух буквально сплюснув планету з обох боків. 
    А що там, у надрах Урана? Є всі підстави гадати, що розплавлене ядро планети складається із скельних порід і оточене океаном води, товщина якого сягає 8 тисяч кілометрів, а температура доходить до 4 тисяч градусів. Чому ж тоді вода не закипає і не випаровується? Цьому перешкоджає потужний тиск автосфери, який разом з космічною холоднечею нейтралізовує гарячий пал Уранового «котла», де, на думку деяких учених, можуть народжуватися… алмази. Так-так, алмази… Але спробуй до них коли-небудь дістатися! 
      Кільце Епсилон і супутник Оберон 
    Ще в 1960 році київський астроном С. К. Всехсвятський висунув гіпотезу, що всі планети-гіганти мають кільця. Згодом передбачення вченого блискуче підтвердилось. Не відмовився від почесної «корони» и Уран. 
    10 березня 1977 року працівники багатьох обсерваторій світу спостерігали, як Уран проходив по тлі однієї не дуже яскравої зірки. Мета була одна — краще роздивитися атмосферу планети і вточнити її параметри. 
    Але сценарій спостереження несподівано змінився. Як писав пізніше американський астроном Джеймс Елліот, коли до затемнення зірки залишалося кілька хвилин, покажчики інтенсивності її світіння раптово впали до нуля, потім знову підскочили. Так повторилося п’ять разів. Коли зірка виходила з-за Урана, відбулося те ж саме. Висновок? Навколо планети обертаються невідомі матеріальні тіла… Які саме? Спершу Елліот подумав, що це пояс маленьких супутників. Ще раз перевірив покази самописців. Виявилось, що світло зірки не повністю тьмяніло, а тільки слабло на 50–90 відсотків. Значить, це не масивні тверді тіла. А що ж тоді? Це могли бути тільки кільця Урана! 
    «Зовнішнє кільце, назване Епсилоном, — писав Джеймс Елліот, — найзагадковіше. Воно не здається круглим, воно може бути похилим, може мати форму еліпса, а можливо, тут не одне, а два кільця. Але щоб з’ясувати це, нам, напевне, доведеться чекати 1986 року, коли «Вояджер-2» добереться до Урана». 
    І ось космічна станція дісталася до планети. Вчені Землі мали рацію — Уран оточений кільцями, ширина більшості з яких — кілька кілометрів. 
    Найяскравішим є зовнішнє кільце Епсилон. Менші кільця Дельта, Гамма та Ета мають голубувато-зелені відтінки, у решти кілець переважають світлі тони. Нині відомо 11 кілець Урана. Як гадають вчені, вони складаються з крижаних брил приблизно метрового діаметра. 
    Ще більше сюрпризів піднесли супутники Урана — п’ять відомих і десять нововідкритих, сім з яких, до речі, запропоновано назвати іменами загиблих на «Челленджері» американських космонавтів. Мужні дослідники космосу, вони гідні того, щоб їхні імена були увічнені на небі. Символічно — імена семи відважних над сьомою планетою. 
    З відомих супутників Урана привертає увагу своєю химерною конфігурацією Міранда. Враження таке, ніби це небесне тіло побувало в страшних обіймах одного з синів першого володаря світу — одноокого циклопа чи сторукого гекатонхейра. Один бік цього супутника роздутий, інший — сплющений. Маючи «шевроновий» рельєф, Міранда помережена синусоїдальними смугами та візерунками кратерів діаметром близько 5 кілометрів. Вчені вважають, що на цьому супутнику відбуваються тектонічні процеси. 
    Густо покритий ударними кратерами і супутник Титанія. Це найбільше небесне тіло над Ураном — його діаметр становить 1600 кілометрів. Розміри кратерів та глибоких долин поміж ними тут сягають 300 і більше кілометрів. 
    На Титанію схожий Аріель, поверхня якого також зграсована кратерами, долинами, тріщинами і ровами. 
    А тепер трохи пофантазуємо. 
    «…Дивовижним був цей, покинутий у просторі, віддалений від Сонця майже на три мільярди кілометрів маленький супутник Урана Оберон, чи Громовий Місяць, як називали його бувалі астрольотчики. 
    Похмуро-багряна куля, оточена неглибокою, просякнутою темним димом атмосферою… У морі розплавленої лави, що покривала поверхню планети, плавали вогненні острови. Крізь жерла вулканів вихоплювалося полум’я, наснажене високою радіоактивністю надр Оберона. 
    Громовий Місяць справедливо вважався пекельним місцем. Страхітливим і одночасно звабливим. Бо на Обероні було знайдено левіум — найтаємничішу і найдивовижнішу речовину у Всесвіті. Казковий левіум, що мав, як ми тепер сказали б, властивість антигравітації». 
    Йдеться про один із супутників Урана — Оберон. Таким його побачив у своїй повісті «Скарби Громового Місяця» американський пнсьменник-фантаст Едмонд Гамільтон. 
    Звичайно, ніякого левіуму у Сонячній системі немає. Якщо вже потрібен об’єкт для фантазування, то тут ліпше підійшов би наступний супутник Урана — Умбріель. Це найзагадковіше небесне тіло над планетою. Якщо решта супутників буквально поцятковані рубцями метеоритного та тектонічного походження, то Умбріель ніби щойно вийшов з чистилища — на його світло-попелястій, гладенькій, як гумова куля, поверхні не виявлено жодного сліду геологічної активності чи метеоритних ударів. А діаметр супутника чималий — 1100 кілометрів! Як же цей ураніанський красень зберіг свій чистосяйний лик? Що це — сприятливі космічні умови чи, може, косметичні операції… інопланетної технології? 
    Не будемо гадати на кавовій гущі, а проаналізуємо краще те істотне, що нам піднесли супутники Урана. Дослідження за допомогою інфрачервоних телескопів показали, що на їхній поверхні наявні чорні плями невідомого походження. Що це могло бути? Невідома на Землі речовина чи застигла вулканічна магма? Після ретельних лабораторних аналізів напрошувався висновок, що таємничі чорні плями на супутниках Урана — це відкриті родовища… деревного вугілля. 
    Вугілля в системі Урана? Чи не ще більша це фантастика? Адже вугілля — це життя, біосфера, вмерла органіка. Життя на Урані? Заманливо, але як на сьогоднішній рівень знань землян надто неправдоподібно. І тоді підозра впала на полімер темнуватого кольору, знайдений у метеоритах, цих промовистих вістунах космічних безодень. «Винуватцем швидше всього міг бути саме полімер, — писала кандидат фізико-математичних наук Аліна Лихачова. — Американські вчені С. Сквайрс і К. Саган висунули таку гіпотезу. Під дією ультрафіолетового сонячного випромінювання частина метану, якого вдосталь у системі Урана, розпадається на водень і вуглець, які} в свою чергу, вступають у реакцію з метаном і утворюють цілу серію складних вуглеводневих полімерів, у тому числі і чорного кольору. Саме такі полімери і були виявлені у метеоритах». 
    …Лине за сотні мільйонів кілометрів від Сонця планета Уран. Уже перший прорив землян у її володіння підняв запону над багатьма таємницями, але ще немало загадок і залишилося. Тому, хоч би як ми сьогодні стримували свої фантазії, майбутні космонавти, десантувавшись у системі Урана, побачать картини, гідні пера фантаста. 
      НЕПТУН: 
     «Я — моря цар і водної стихії повелитель. Мої пенати — лазурові і безкраї» 
      Свято Нептуна 
    Восьму планету Сонячної системи назвали ім’ям бога морів. Посейдон у греків, Нептун у римлян, він був сином Крона і Реї, братом самого егідодержавного Зевса. Античні скульптури зображували його у вигляді грізного сивобородого велетня з рибальською острогою в руках, якою він здіймав або гамував морські хвилі, викликав бурі і землетруси. 
    Коли після перемоги над Кроном його сини ділили між собою світ, Посейдону за жеребом випало царство моря. 
    — Там тобі й жити, брате, — сказав йому Зевс, якому дісталися лаври верховного бога. 
    Проте такий розподіл не сподобався норовливому Посейдону. Він назвав Зевса загарбником і не став коритися йому. Тоді громовержець перекрив зухвальцю дорогу на Олімп і пригрозив всеспопеляючим ударом блискавиць. 
    Посейдон змушений був піти у вигнання до людей і десять літ працював звичайним муляром на спорудженні фортечних стін. Нарешті верховний владика змилостивився і дозволив своєму братові повернутися на Олімп, але з однією умовою, що той більше не посягатиме на щонайвищий трон. 
    Упокорений Посейдон, згнітивши душу, прийняв морські володіння. Він опустився у підводні палаци і зажив там розкішним життям, одружившись з прекрасною Амфітрітою, донькою морського віщого старця Нерея. 
    Правив Посейдон морським царством мудро й розважливо. Своїх підданих не ображав, але тих, хто підіймав на нього руку, карав нещадно. Час від часу він з’являвся на Олімпі, де брав участь у пишних учтах, вів раду з Зевсом, намагаючись ні в чому не перечити. 
    Навчений гірким досвідом тих, на кого впала грізна рука Олімпійця, Посейдон відгукувався на кожен його поклик. Так було і тоді, коли Зевс задумав провчити людський рід, що зазнався і вийшов з-під покори. 
    У Троянській війні Посейдон був на боці ахейців, Зевс же підтримував троянців. Щоб не викликати гніву Громовержця, бог моря допомагав ахейському війську таємно. Одного разу, залишивши свою колісницю у глибокій морській печері, він вийшов на берег, перевтілився у віщуна Калханта і подався до ахейського стану, що панічно відступав під натиском троянців. Дзвінким голосом повелитель моря звернувся до двох воїнів: 
    — Ви врятуєте ахейське військо й кораблі, якщо згадаєте про власну мужність і відвагу. Не треба лякатися троянців, хоча вони й прорвалися крізь браму… 
    Проявив себе Посейдон і в фіналі Троянської війни. Кінь, збудований йому в жертву, як відомо, став фатальним для Трої. 
    Такий в загальних рисах портрет бога, ім’я якого випало восьмій планеті нашої сонячної домівки. Після Зевса він був найшанованішим у стародавньому світі. І сьогодні мешканці третьої планети часто згадують морського бога — серед моряків усього світу існує звичай «посвячувати Нептуну» тих, хто вперше перетинає екватор. 
    А що знаємо ми про саму планету, яку нарекли ім’ям такого популярного бога? Гай-гай, похвалитися тут особливо нічим, за винятком хіба що того, як було відкрито це небесне тіло. Виявлення Нептуна є надзвичайним досягненням людського розуму — планета була відкрита на «кінчику пера». 
      «Кмітливий» кінчик пера 
    Завжди, коли заходить мова про унікальну історію відкриття Нептуна, автори науково-популярних книг з астрономії люблять ефектно заявляти, що це відкриття здійснено одним астрономом на «кінчику пера», тобто за письмовим столом. Насправді трансуранова планета була відкрита об’єднаними зусиллями англійських, французьких і німецьких математиків і астрономів. 
    Все почалося з «неправильного» руху Урана, котрий весь час відхилявся від свого курсу. За теоретичними розрахунками він мав рухатись по чітко визначеній орбіті, а виходила якась недоладність — планета постійно збочувала з визначеного космічного «путівця», немов хтось невидимий сіпав чи відтискав її. «Чи не хильнув десь старий Уран?» — жартували німецькі пивовари. Жарти жартами, а в науковому світі наростала сенсація — велетенська планета не підкорялася законам небесної механіки. Спочатку вчені розгубилися, а потім врешті-решт дійшли висновку, що за Ураном крутиться ще одна планета. 
    Директор Дерптської обсерваторії Йоганн Медлер з цього приводу писав у 1841 році: «Ми доходимо висновку про існування планети, що діє на Уран і збурює його. Ми можемо навіть висловити надію, що в недалекому майбутньому математичний аналіз реалізує свій найбільший тріумф — відкриття, здійснене очима розуму там, куди безпосередньо погляд людини не в змозі проникнути». 
    Минуло п’ять років, і передбачення Медлера справдилося. Зауранову планету шукало багато астрономів. Поталанило двом — французу Урбену Левер’є й англійцю Джону Адамсу. Незалежно один від одного, вони здійснили подвиг, гідний видатного математичного розуму, — теоретично розрахували орбіту восьмої, ще невидимої планети. 
    Джон Адамс провів обчислення на 10 місяців раніше від свого паризького колеги. 21 жовтня 1845 року результати своїх досліджень він подав ученим Грінвічської обсерваторії. Але 26-річному випускникові Кембриджською університету… не повірили… Надто малоймовірним здавалися його обчислення. Вчорашній студент був скромною людиною, і тому не став наполягати на перевірці істинності своїх розрахунків. 
    Інакше діяв Урбен Левер’є. Нанісши на папір координати нової планети, він, не гаючи часу, написав до Берлінської обсерваторії: «Шукайте нову планету у сузір’ї Козерога. Точність розрахунків гарантую». 23 вересня 1846 року професор Йоганн Галле спрямував свій рефрактор у вказаному напрямі і побачив… планету. 
    Коли про це довідалися англійці, вони тільки руками розвели. Лаври першовідкривача пропливли мимо них. Почалася боротьба за пріоритет. Оскільки Джон Адамс перший обрахував координати нової планети, англійці цілком законно претендували на першість у її відкритті. Французи відхиляли ці домагання на тій підставі, що саме підрахунки Левер’є вказали астрономам нове небесне тіло. 
    Сварку розв’язали самі винуватці ажіотажу. Вони подали один одному руку дружби, заявивши, що жоден з них не претендує на авангардність у відкритті планети. Головне, що вона врешті-решт відкрита. Вшановуючи пам’ять популярного бога моря, нову планету назвали його ім’ям. 
    Отаким «кмітливим» виявився кінчик звичайного пера в руках людей, що мали на плечах неординарні голови. 
      Загадки Тритона 
    Що ми сьогодні знаємо про планету Нептун? Наші знання про небесні тіла пропорційні тій відстані, що відділяє їх від Сонця, — чим далі планета, тим менше даних про неї. Як відомо, Нептун не спостерігається на небі неозброєним оком. Теоретичні розрахунки і телескопічні дослідження засвідчили, що він віддалений від Сонця на 4,5 мільярда кілометрів. Його радіус дорівнює 24 300 кілометрам, тобто майже чотирьом земним. Сонце освітлює цю планету в 900 разів слабше, ніж Землю. Рік на Нептуні триває майже 165 земних років. Отож з часу відкриття планети на ній не минуло ще й року. А ось навколо своєї осі Нептун, не зважаючи на гігантські розміри, обертається, як дзиґа, — за 15. годин 48 хвилин. 
    Атмосфера планети складається з молекулярного водню з невеликими домішками метану. Температура її зовнішніх шарів становить мінус 200 градусів. 
    Хімічний склад самої планети такий, як і Урана, тобто її основу становить заморожена вода та сполуки різних металів і кремнію. 
    Як і передбачав С. К. Всехсвятський, всі планети-гіганти мають газо-пилові кільця. Не став винятком і Нептун. Кільця навколо нього побачили того ж року, коли виявили і саму планету. Здійснив це англійський астроном Вільям Ласселл, той самий, що відкрив кілька супутників Сатурна й Урана. Йому ж належить і честь відкриття першого супутника Нептуна — Тритона, названого ім’ям давньогрецького міфічного персонажа Тритона, сина Посейдона, котрий, щоб викликати або втишити бурю на морі, завжди сурмив у ріг із морської мушлі. 
    Це настільки цікаве небесне тіло, що варто на його характеристиці зупинитися грунтовніше. У діаметрі Тритон сягає 3 200 кілометрів, віддалений від планети на 354 000 кілометрів. Це єдиний з великих супутників планет, що рухається по орбіті у зворотному напрямку, тобто протилежному напряму обертання планети навколо своєї осі. 
    Та це не основна відмінність Тритона, Маючи червонясте забарвлення, він, на думку вчених, оточений атмосферою. І то не якою-небудь, скажімо, аміачно-метановою, а азотною! Як супутник Сатурна Титан чи Земля на ранніх стадіях її розвитку. Якщо врахувати низькі тамтешні температури, то можна допустити, що поверхня Тритона вкрита океаном рідкого чи затверділого азоту. 
    І це ще не все. Тритон має рекордну для планет Сонячної системи густину — 8 грамів на кубічний сантиметр. Для порівняння зазначимо, що густина Землі дорівнює 5,52 г/см9. Така висока густина улюбленого «чада» Нептуна означає, що його нутро, тобто ядро, складається всуціль із заліза та інших металів. Але звідки на околицях Сонячної системи такі гігантські осередки металів? 
    Загадки, загадки, загадки… Сподіваємося, що їх стане менше, якщо не більше, коли будуть опрацьовані дані, передані земним розвідником «Вояджером-2», який, пролетівши у серпні 1989 року мимо планети, виявив 6 нових її супутників. 
    …З давніх часів міфологічний бог моря був близький і доступний для мешканців Землі, три четвертих поверхні якої залиті водою. А ось планета, названа його ім’ям, все ще далека від землян— як у прямому, так і в переносному значенні. 
      ПЛУТОН: 
     «Моя оселя — світ підземний. Усім померлим я даю притулок» 
      Царство мороку і тіней 
    Здається, самі боги звеліли назвати найвіддаленішу планету Сонячної системи ім’ям володаря підземного царства — повна мороку і холоднечі, вона, як і похмурий світ глибинних надр, не знає радісного проміння ясного Сонця, 
    Син Крона і Реї, брат Зевса, Посейдона і Деметри, цей бог, якому при поділі світу випало «царство тіней» померлих, мав багато імен — Аїд, Діт, Гадес, Аїдоней, Плутон, Тартар, Ереб, Орк… Увійшли в ужиток два — Аїд і Плутон. 
    З богом підземного царства пов’язано багато стародавніх міфів. Пригадайте розповідь достославного Одіссея про свої відвідини похмурих володінь Аїда. Щоб дістатися до рідної Ітаки, героєві треба було спуститися в підземний світ на побачення з фіванським віщуном Тіресієм. І він це зробив. 
    З привидами багатьох своїх побратимів по Троянській війні зустрівся Одіссей. Побачив він і тінь богорівного Ахілла. Бесідуючи з велемудрим і удатним на все царем Ітаки, засмучений син Фетіди, жертва Паркової стріли, вирік афоризм, який дійшов до наших днів: «Краще бути вбогим під Сонцем, ніж царем у царстві мертвих». 
    Картини Аїдового царства знаходимо і в українській літературі. Йдеться про безсмертну «Енеїду» Івана Петровича Котляревського, яку він створив, переробивши у народному стилі епічну поему римського поета Вергілія. Ось для прикладу десять рядків з неї: 
   Тепер Еней убрався в пекло,Прийшов зовсім на інший світ;Там все поблідло і поблекло,Нема ні місяця, ні звізд.Там тільки тумани великі,Там чутні жалобнії крики,Там мука грішним не мала.Еней з Сівіллою гляділи,Якії муки тут терпіли,Якая кара всім була. Отож, хто йде сюди, покинь усі надії… Чи не зустріне колись земних космонавтів цим написом і сама планета Плутон? 
      Якого роду і племені? 
    Родовід бога підземного царства Плутона добре відомий. А ось «біографія» планети Плутон ще досить туманна. Та спершу з’ясуємо, коли і як відкрили це небесне тіло. 
    Свого часу, прагнучи розшифрувати неправильності в русі Урана, відкрили планету Нептун. Але Уран продовжував викидати на орбіті «незрозумілі коники». Та й сам Нептун вів себе дивно, немов зазнавав на собі впливу ще якогось тіла. 
    З’ясувати ці аномалії взявся американський астроном Персиваль Ловелл, той самий, що гаряче вірив в існування розумного життя на Марсі. У 1905 році він розрахував положення транснептунової планети. Впродовж тривалого часу уточняв свої розрахунки. Маючи в штаті Арізона чудову астрономічну обсерваторію, організував пошуки планети X. Та минав час, а гадана планета все не з’являлася на людські очі. Дехто засумнівався у правильності розрахунків Ловелла…. 
    Відкрили загадкову «незнайомку» аж в 1930 році, коли того, хто теоретично передбачив її існування, вже не було серед живих. Чому ж так довго шукали, здавалося б, уже відкриту планету? Помилився Ловелл? Ні, його розрахунки були гранично вивіреними. Заковика виявилася в Іншому — недосконалості наявної телескопічної техніки. А ось коли в Ловелловській обсерваторії встановили 13-дюймовий фотографічний рефрактор, тоді й вдалося «спіймати» невидимку; Явити на світ дев’яту планету пощастило 24-річному американському астроному Вільяму Томбо, який пізніше прославився дослідженням нових комет і зоряних скупчень. Як і слід було чекати, примарну планету наавали ім’ям не менш примарного бога підземного царства Плутона. 
    Справді, новоявлена планета була схожа на невловимого привида мороку. Коли земляни вперше побачили її і більш-менш визначили параметри, то мимоволі стенули плечима — не планета, а химера якась. По-перше, досить дивно рухається — часом перетинає орбіту Нептуна і підходить ближче, ніж він, до Сонця. По-друге, площина її орбіти «випадає» з площини, в якій рухаються всі наші планети. І по-третє, за всіма даними її не можна було віднести ні до небесних тіл земної групи, ні до планет-гігантів. З’явилася думка, що Плутон — колишній супутник Нептуна, що залишив свого «сюзерена» і вийшов на самостійну орбіту, або ж це тіло захопило Сонце, линучи безмежними просторами Галактики. 
    Які ж дані про нову планету занесли до своїх каталогів астрономи? Плутон знаходиться в сорок разів далі від Сонця, ніж Земля. Позатак він одержує тепла в дві з половиною тисячі разів менше, ніж наша планета. Не може дев’ята планета похвалитися й швидким бігом — повний оберт навколо Сонця вона здійснює за 248 земних років. Поволі вона обертається і навколо своєї осі — за 6,39 доби. 
    Суперечливими були дані про розміри і масу Плутона. Спершу вважали, що за цими параметрами він близький до Землі. Та ось у 1987 році вчені Боннського інституту імені Макса Планка за допомогою 30-дюймового радіотелескопа прийняли випромінювання планети і дійшли висновку, що Плутон набагато менший від Землі. Його діаметр ледве сягає 2200 кілометрів, а температура на поверхні не перевищує 234 градуси. 
    Ще двадцять років тому говорили про надзвичайну густину планетної речовини Плутона — 50 г/см3. Сьогодні з’явилася діаметрально протилежна думка — густина дев’ятої планети поступається навіть густині води і становить всього 0,8 г/см3. Це наводить на ще одну думку, що Плутон складається з крихкої криги і як такий нагадує величезне кометне ядро. Планета оточена розрідженою метановою атмосферою. 
    Останнім часом «дев’ята» піднесла землянам нову загадку. Вчені помітили, що її світність з року в рік зменшується. Чим викликано потьмяніння Плутона — невідомо. 
      Супутник — перевізник 
    Течуть у підземному світі річки Стікс і Ахеронт. Через них син Ереба і Ночі Харон перевозив померлих до царства Аїда. Згодом ім’я перевізника Харона стало художнім образом смерті. У вірші Тараса Шевченка «Чи не покинуть нам, небого…» знаходимо рядки: 
   …Друже мій,о мій супутниче святий!Поки огонь не захолонув,ходімо лучче до Харона… У другій половині XX століття ім’я Аїдового перевізника з’явилося на небі. І сталося це ось як. 
    У 1978 році кола вчених облетіла звістка, що Плутон має супутника. Цю гіпотезу висунув американський астроном Джон Крісті. Гіпотетичному супутнику відразу ж дали, звичайно ж, ім’я міфічного перевізника мертвих Харона. 
    Почалися активні його пошуки. Цей ажіотаж охопив Японію, США, Індію, Австралію. Прицільні спостереження тривали рік, другий, третій… Нарешті в 1985 році з американського континенту надійшло повідомлення: є реальний Харон! 
    Відбуваючи практику на Мак-Дональдській обсерваторії, аспірант Техаського університету Річард Бендзел зумів через 36-дюймовий телескоп сфотографувати повне затемнення Плутона. На фоні планети чітко вирізнялося інше небесне тіло. Це й був плутоновський супутник Харон. 
    Астрономи сподіваються, що дані про рух і розміри Харона допоможуть скласти чіткіші уявлення і про саму планету Плутон, яку разом з її достойним супутником називають подвійною планетою. 
    Отже, друзі, у своїй мандрівці по Сонячній системі ми вийшли на її кордони. Що знаходиться далі? Космічна порожнеча, чи крутяться ще не виявлені планети? Більшість учених схиляється до версії, що наш сонячний дім має більше «поверхів». Справа в тому, що й Плутон з своєю легкою масою не може так збурювати рух Урана та Нептуна. Виходить, що існує ще одна — заплутонова планета. Її так і назвали — Трансплутон. Коли параметри ймовірної планети «пропустили» через електронно-обчислювальну машину, вона засвідчила, що десята планета знаходиться на відстані близько 9 мільярдів кілометрів від Сонця і обертається навколо нашого світила за 600 земних років. 
    Є думка, що й Трансплутон — не остання планета, що на далеких околицях Сонячної системи крутиться ще кілька небесних тіл. Що це за тіла— покаже час. Телескопи Землі вдень і вночі «вдивляються» в безмежний зоряний світ. 
     Дорогий читачу! Щойно ти перегорнув останню сторінку цієї книжки. Незалежно від того, сподобалась вона тобі чи ні, нам хотілося б, щоб ти не залишився байдужим до одного, а саме: есе про планети Сонячної системи писалися в ім’я головної планети — нашої Землі. 
    Сонячний пал Меркурія, оранжеві шати Венери, страхітливі піщані бурі на Марсі, загадкова Червона Пляма Юпітера, феноменальні дископодібні кільця Сатурна… Скільки відтінків, нюансів, граней, і всі вони — штрихи єдиного Всесвіту! Скільки можливостей через особ: ливості кожної планети збагнути, можливо, найскладніше і найдосконаліше творіння космосу — Землю людей! 
    Хтось із великих сказав, що Всесвіт хитромудрий, але не хаотичний, холодний, але не зловмисний, безмежний, але не потворний. Вивчення Землі, інших планет Сонячної системи переконує нас у красі, мудрості і гармонії Природи, в її багатогранності і єдності, в її добромисності. 
      ЗМІСТ 
    Нам світить Сонця лик 
    Меркурій: 
    «Я — вісник неба, посланець богів» 
    Сонячний грім 
    Венера: 
    «Я — найосяйніша з усіх планет. 
    Хто розгадає таїну моєї вроди?!» 
    Десята заповідь 
    Марс: 
    «Я — бог війни? Даремно так мене назвали. 
    Ніколи я не мав снаги до бойових баталій» 
    Полонені астероїда 
    Юпітер: 
    «Я — бог, я — цар… Мій трон — Олімп» 
    Морок життя 
    Сатурн: 
    «Я був царем богів, владарював над часом. 
    Тепер — лиш окільцьована планета» 
    Уран: 
    «Я — неба бог. 
    Із Геєю-3емлею ми зачали славетний божий рід. 
    Та під кінець мене спіткала лиха доля» 
    Нептун: 
    «Я — моря цар і водної стихії повелитель. 
    Мої пенати — лазурові і безкраї» 
    Плутон: 
    «Моя оселя — світ підземний. 
    Усім померлим я даю притулок» 
      Ємченко О. П. 
    Є 60 Піраміда Сонця: Наук. — фантаст. кн. / Худож. С М. Желєзняк. — К.: Молодь, 1991. — 160 с: іл. I 
    ISBN 5-7720-0513-8 
    Книга міфологічних, історичних і наукових знань про планети Сонячної системи та майбутні польоти людей до них. 
      1 
    Тут і далі автор наводить міфи Стародавньої Греції у переказі Катерини Главацької і перекладі Бориса Тена. 
     2 
    Уривок з науково-фантастичної повісті “Знак Сіріуса”. 