Полтава Леонід


Містечко під горами

не грюкають стрімкі трамваї,
на грають вранішні гудки,
фабричних брам не відчиняють
закурені робітники.—
тут тихо й мирно,
спить містечко
між гір (туди й сюди гора),
неначе вкладений у течку
малюнок зжовклий маляра.
сім тисяч душ — одна подія:
якась українка марія
ув одежині із села
чомусь в містечко забрела.
іще драбинами крутими
виходить сонце на шляхи,
а вже курять пахучим димом
почерепичені дахи.
всі комини, важкі, відлиті,
з стандартним спокоєм царів,
курять у небо гордовито,
немов люльки господарів.
курять розмовами рідкими,
курять розмовами кімнат.
спливає в небо вкупі з димом
і ліжок ранній аромат,
і брязкання мисок, і кроки,
і задихання пилесмока,
і навіть човгіт пантофель
летить в небесну акварель.
це ж не життя — сама турбота:
то навари, то підмети,
то знов до франца-ідіота
у францію пиши листи
(не втік, як інші!). по обіді
так і чекай дурних сусідів,
після яких разів й п'ять
все вимітай з вісьми кімнат,
та понад все ота новина
про українку.
тут взагалі про україну
почули, як прийшов пакет.
були часи! у тім пакеті,
ах, боже мій, що там було:
і сало, й масло у брикетах,
і мед, прозорий, ніби скло…
так. а тепер — лише події,
і замість медового скла
якась українка марія
чомусь в містечко забрела.
чужинка — є, немає — сала!..
бреде серед готичних веж…
вона «гайль гітлер» не сказала,
«гайль сталін!» — не промовить теж.
коли б сама, а то ж дитинка
у неї, люди! ще й жива!..
об'їсть нас чисто українка,
а вже недовго й до різдва!
подумайте, що за чужинка! —
вона шукає там кутка,
де знищені усі будинки,
де всяк зійшов на бідняка.
хоч, слава богу, дружні люди:
йде від дверей і до дверей,
а двері хряскають усюди
вогненним хряском батарей!
все повільніш чужинки кроки,
все глибше й глибше грузне в сніг.
готичні східці зависокі
для стомлених марії ніг.
пішла марія геть, за місто…
приходять спокій, тиша, сни.
ще веселіш, ще урочистіш
курять у небо комини.
о, пісне диму! линь високо.
неси слова крізь бурю й сніг,
що наші східці зависокі
для стомлених чужинця ніг;
що ми — не місто. ми — містечко.
що ми — і там, і там гора,
що ми – закладений у течку
рисунок зжовклий маляра.


