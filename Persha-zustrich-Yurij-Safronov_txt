Ніч  на  Землі  була  світлою.  Місяць,  немов  велетенський  ліхтар, заливав усе
навкруги  рівним блідим сяйвом. Полотно залізниці розтинало навпіл густий ліс і,
поблискуючи  рейками,  тяглося  від обрію аж до залізничного мосту. Далі, по той
бік мосту, дорога побила поворот і ховалася за пагорбом.
Такої місячної ночі вартувати міст було, мабуть, анітрохи не краще, ніж темної
У  непроглядній  темноті  доводилося стежити лише за ділянкою, освітленою сяйвом
електричних  ламп.  Далі  однак  нічого не було видно. Місячної ж ночі чергувати
було  складніше.  Звиклі  до темряви очі чітко розрізняли тіні від дерев. Місяць
поволі  котився  по  небу,  то заходячи за хмари, то виглядаючи з-за них, і тіні
неквапно  пересувалися,  створюючи  на  землі  кожної  хвилини  новий візерунок.
Здавалося,  що  разом  з тінями хтось таємничий і спритний поволі пробирається в
тиші ночі з лісу до залізничного мосту...
Гвинтівка,  заряджена  бойовими патронами, не гнітила плеча. Навіть приємно було
відчувати  ліктем її приклад. Приторкання до неї створювало відчуття впевненості
й сили.
Вартовий  зітхнув  і  закрокував  у зворотний бік. Ліс стояв довкола безлюдний і
загадковий,  тихо  шелестячи  листом...  Попереду по річці повільно підпливав до
мосту  буксир з двома вогнями на бортах - зеленим і червоним. Вартовий дійшов до
будки  і  машинально поглянув на годинника. Час тягся нудотно довго. До зміни ще
цілих сорок п’ять  хвилин.  З  порту,  розташованого  внизу  на  ріці,  долинув  глухий  гудок
пароплава.  Вартовий  прислухався.  Там  ішло  своє  звичайне життя. Там не було
такої  самотності,  як  у  людини на варті нічної зміни. Гудок пароплава завмер.
Вартовий  повернувся  і  поволі  рушив  назад.  Ось так усю зміну: вперед-назад,
вперед-назад, тільки б не заснути...
Здалеку  знов  долинув  сильний  гул  низького тону, який буває на заводах, коли
випускають  надлишок  пари  високого  тиску.  Минуло  декілька  секунд,  почувся
короткий ляск, і гул змовк.


II

Якби  вартовий зміг заглянути на десять кілометрів вдалину, то він побачив би на
галявині  в  густому  лісі  дивний  предмет,  що  мав  форму  зрізаного конуса з
опуклими  днищами.  Він  непорушно  лежав на боці, великий, завбільшки як висока
сосна. Довкіл нього палахкотіло полум’я - горіли стовбури повалених дерев, поламані сучки, сухе листя, чагарі. Полум’я  підкрадалося  знизу  до  молодих  ялинок,  перекидалося  по  тоненьких  сухих
гіллячках  з  однієї  на  іншу,  підіймалося  вгору, і молоді ялинки спалахували
враз,  наче  смолоскипи,  потріскуючи  зеленими  голками.  До неба злітали снопи
іскор. На галявині пахло хвоєю. На низьких хмарах з’явилась  рожевувата  пляма - відблиск лісової пожежі, що почалася. Десь збоку, в
гущавині  темного  лісу,  різними  голосами  кричали  розбуркані  птахи. Мурашки
сміливо кидалися назустріч полум’ю,  намагаючись  захистити  від  нього  свої житла, й гинули, спалахуючи одна по
одній - маленькі непомітні герої...
І  раптом  з  дивного предмета в усі боки з шипінням ринули товсті білі струмені
рідини. Вони випаровувались у повітрі, перемішуючись з полум’ям,  окутуючи все навколо густою голубувато-білою завісою. Щільна хмара поповзла
лісом,  залазячи  в  кожну  щілинку,  огортаючи  кожен листок, підіймаючись вище
верхівок дерев, немов ковтаючи розбурхане полум’я.
Відблиск  пожежі  на  низьких  хмарах  зник. Слабкий вітер через силу гнав лісом
важку   хмару.   Вона   пересувалася  поміж  стовбурів,  наче  ватяна,  знехотя,
чіпляючись  за  кожне  дерево,  за  кожен  сучок,  за кожну травинку. Коли хмару
віднесло  вбік,  на  галяві годі було помітити бодай іскринку чи найменшу тліючу
вуглинку.  Ніде  не  курів димок. Пожежу було погашено майже миттю. Тільки пара,
що  здіймалася  де-не-де від обпаленої землі, та чорні плями опіків на стовбурах
дерев нагадували тепер про неї.
Всередині  важкого  дивного  предмета  пролунав гул, і величезний зрізаний конус
гойднувся,  підвівся  вертикально  й  повільно  злинув  у  повітря над обпаленою
галявиною.  Його нижнє днище висіло всього за два-три метри над поверхнею землі,
а верхня частина підносилась метрів на п’ять над лісом.
Не  чути було ревіння заведених реактивних двигунів. Не було вогняних струменів,
не  було і гвинтів, що крутилися б, та, незважаючи на це, величезний конус висів
над  землею  без  усяких  видимих  опор.  Ось він повільно наблизився до високої
берези.  На якусь частку секунди із нижнього днища майнув сліпуче-білий промінь,
черкнув  по  стовбуру,  за  одну  мить  навкоси перерізав його, і велике дерево,
осівши,  здригнулося  і  впало  вниз,  чіпляючись  зеленою  верхівкою  за  гілки
найближчих дерев. Почувся глухий удар об землю і тріск сучків, що ламалися...


III

У   приміщенні  командного  пункту  протипожежної  оборони  пролунав  телефонний
дзвінок. Черговий офіцер швидко зняв трубку. Те, що він почув, вразило його.
- Повторіть донесення! - наказав він.
- У квадраті 167-В дві хвилини тому зробив посадку невідомий літальний апарат.
-  На  якій висоті, яким курсом, з якою швидкістю підлітав цей літак до квадрата
167-В?
-  Невідомо.  Радіолокаційні станції зафіксували його тільки в мить посадки. Але
це не літак...
- А що ж?
-  Неясно.  Літак  у  тому  квадраті сісти не може. Там густий ліс. Сигнали були
дуже  інтенсивні,  як від металевого предмета, що знижувався вертикально. Схоже,
що сіла велетенська ракета...
Черговий  офіцер  невдоволено  поморщився.  Після  численних  космічних польотів
довкола  земної  кулі операторам радіолокаційних станцій тепер ввижаються ракети
й космічні кораблі, що приземляються.
- Гаразд. Стежте далі! - кинув він у трубку і поклав її на телефонний апарат.
Офіцер  уважно подивився на карту. Квадрат 167-В був недалеко від річки. Поблизу
населених  пунктів  не  значилось.  Кілометрів  за  сорок  -  річковий  порт,  а
неподалік нього - великий залізничний міст.
Що  це  могло  бути?  Можливо,  аварія,  впав  літак?  Але  тоді  його  “вели” б
радіолокаційні  станції  на всьому попередньому маршруті. Чому ж так врізалися в
пам’ять слова, що сигнали були дуже інтенсивні? А раптом і справді якась ракета?..
Він прийняв рішення.
-  Екіпажеві  вертольота  номер  чотирнадцять. Бойова тривога! Негайно обстежити
квадрат   167-В.   Приземлився  невідомий  літальний  апарат.  Тримати  зі  мною
постійний радіозв’язок! - віддав він команду.
За  кілька  хвилин  з  аеродром  піднявся  військовий  вертоліт. На крайках його
алопатій  горіли  білі електричні лампочки. Вони зливалися у вогняну стрічку від
швидкого  обертання.  Знизу  здавалося,  що  в  нічне небо звилося вогняне коло.
Вертоліт  на  секунду завмер над аеродромом, потім упевнено розвернувся і швидко
пішов у бік квадрата 167-В.


IV

Помічник  капітана  буксира  “Чайка”  примружив  очі і пильно придивився вперед.
Місяць  тільки-но зайшов за хмару. Стало темно. Помічникові здалося, що попереду
над свинцево-чорною поверхнею річки бовваніє якийсь великий предмет.
Справді,  щось чорніло над водою. Чи то зустрічний пароплав без вогнів, чи якесь
плавуче  громаддя,  а  може,  баржа,  що  занурилася  носом  у воду й, захоплена
течією,  швидко  пливла  назустріч.  Помічник капітана схопився за ручку і різко
смикнув  її. Сильний гудок розітнув нічну тишу й покотився над річкою, затихаючи
у прибережному лісі.
Незрозумілий  предмет  швидко  наближався,  ніяк  не реагуючи на гудок. Помічник
майже  повністю зупинив машину. Гукнув капітана. Тепер буксир завмер на середині
річки. Течією його зносило назад, під міст.
- Що за біс! - вилаявся капітан “Чайки”. - Ця брила лізе просто на нас!
Місяць  виглянув  із-за  хмари, й одразу стало світло. Тепер ясно було видно, що
загадковий  предмет  має форму зрізаного конуса із опуклими днищами. Він не плив
по річці, а вільно летів над її поверхнею, не торкаючись води.
-  На  вертоліт  не  схоже. Можливо, новий якийсь? - здивувався капітан. - Невже
вони  не бачать наших вогнів? Летять просто на нас. Помахай-но їм ліхтарем, а то
наштовхнуться!
Помічник  помахав.  Та  це  не  тільки  не сповільнило руху летючого громаддя, а
навпаки,  здавалось,  прискорило  його.  За одну мить воно опинилося перед самим
носом буксира й зависло непорушно над ним.
-  Ви  що,  посліпли?  -  закричав  капітан у рупор, відчайдушно махаючи руками,
звертаючись  до  невидимого  екіпажу  летючого  предмета.  - Відчалюйте! Давайте
задній хід!
Проте  дивний предмет не рухався. На його поверхні капітан помітив опуклі лінзи,
розташовані  через  рівні  проміжки.  Поверхні  лінз  виблискували при місячному
світлі.  Здавалося,  що  зрізаний  конус,  наче  жива  істота,  пильно розглядає
буксир,  мовби  небачене  диво.  Так  тривало  декілька хвилин. Капітанові стало
трохи моторошно...


V

Жодна  людина  на  Землі не могла б сказати в цю мить про дивний зрізаний конус,
який ширяв над поверхнею річки.
Жодна  людина на Землі навіть не мала уявлення про ту планету, з якої конус було
послано  на Землю. її неможливо було роздивитися ні в який найсильніший телескоп
-  так  далеко  була  вона  від  Землі. її мешканці називали свою планету Лтець.
Потрібні  були  довгі  роки  за  земним  літочисленням для того, щоб посланий із
Лтеці зрізаний конус досяг поверхні нашої планети.
Чому  саме  на  Землю,  а не на якусь іншу планету вирішили послати лтецяни свій
корабель?  Невже  Земля так дуже відрізняється від інших численних планет різних
зоряних систем, що саме вона повинна була зацікавити розумних лтецян?
Так,  відрізняється,  й  дуже  сильно.  Точніш,  стала дуже відрізнятися від них
відтоді,  як на ній настало XX століття, коли люди, навіть не підозрюючи про це,
повідомили про своє існування всьому космосові.
Люди, що проживали на Землі до нашої ери, побудували велетенські кам’яні  піраміди,  які  збереглися  досі  й  дивують  усіх  своїми розмірами. Та ці
гігантські  споруди  не  можна  було помітити навіть з Місяця. Минули віки. Люди
стали  обробляти  обширні  площі  на  планеті, засіваючи їх корисними рослинами.
Змінилось  сезонне  забарвлення  поверхні  планети, та цю зміну хтозна, чи можна
було розрізнити навіть з поверхні Марса. Настало XX століття. З’явились  радіо-  й  телевізійні  станції  величезної потужності. Електромагнітні
коливання  вирвалися  за  межі  планети  й полинули в космос. Вони несли з собою
численну  інформацію,  вони  вміщували  в  собі  усі новини, вони говорили всіма
мовами,  вони  плакали  й сміялися, співали й голосили, погрожували й жартували,
вони повідомляли всім, що на Землі живе цивілізоване суспільство.
Розумним  істотам  інших  світів треба було лишень зуміти прислухатися до голосу
космосу.  І  вони  прислухались.  Першими  виявилися лтецяни. Вони зловили земні
радіохвилі,  що  пролетіли  мільйони  мільйонів  кілометрів,  і  почули  на  тлі
клацаючих,  скриплячих  і потріскуючих перешкод космосу дещо таке, що змусило їх
задуматись...
Зірка  Б-62/1602,  як  вони  називали  наше  Сонце,  випромінювала значно більше
енергії  на  хвилях  метрового  діапазону,  аніж це їй на жало за всіма законами
фізики.
Лише    лтецянські    астрономи    схильні    були    приписувати    загадковому
радіовипромінюванню  природний  характер.  Але в такому випадку скромна оранжева
зірка  Б-62/1602  повинна  була б мати значно вищу температуру у порівнянні з її
шістьма  тисячами  абсолютних  градусів.  Або  ж на її поверхні мали відбуватися
якісь   невідомі  лтецянам  ядерні  перетворення,  що  були  причиною  потужного
випромінювання енергії у метровому діапазоні за порівняно низької температури.
Інші  лтецянські  астрономи  гадали,  що  випромінює  не сама зірка Б-62/1602, а
якась  невидима  в  телескоп холодна планета, котра обертається довкола неї і на
якій,  очевидячки, живуть досить високорозвинуті розумні істоти, що користуються
у своєму повсякденному житті радіохвилями метрового діапазону.
Ця  гіпотеза  не  сприймалася  всерйоз у вченому світі. Простіше було повірити в
загадкову   ядерну  реакцію  на  поверхні  оранжевої  зірки,  аніж  в  існування
населеної планети.
Так  чи  ні, а протягом багатьох років зірка Б-62/1602 тільки й знай згадувалася
у  лтецянській  літературі.  Багаторазові  згадування призвели до того, що зірка
стала   притчею  во  язицех,  набула  світової  популярності  й  була  оголошена
“загадкою  космосу  №  1”.  Це  визначило  усі подальші події. Лтецяни були такі
багаті   матеріально,  що  цілком  могли  послати  до  неї  недешевий  космічний
корабель-робот.
І  його  було  послано. Він мав назву Щехс, що означало “перший гість”. Спочатку
лтецяни  довго  вдивлялися  у  нічне  небо, намагаючись розгледіти ледве помітну
блискучу  цятку корабля, який віддалявся. З кожним днем вона ставала тьмянішою і
меншою.  Потім щезла зовсім. Минуло декілька років, і за повсякденними турботами
багато  хто  із  лтецян  забув  про  зоряний  корабель. А він усе летів і летів,
самотній,  загублений  у  тиші  неосяжної  безодні  мандрівник, згусток наукових
досягнень лтецянської техніки, неживий блукач...
Тільки  зрідка  -  разів  зо  два  на  місяць  - з його борту надходила на Лтець
передача,  що  являла  інтерес для вузького кола фахівців. Це були відомості про
склад  і  концентрацію  елементарних  частинок  у космосі, дані про гравітаційне
поле,   повідомлення   про  склад  випромінювання  різних  зірок.  Ці  відомості
регулярно з’являлись  у  лтецянїській  пресі,  та  їх  мало хто уважно аналізував. Більшість
лтецян поспіхом проглядали короткі повідомлення й задоволено говорили:
- А Щехс все ще летить! Добре. Подивимось, що буде далі.
И  раптом інтерес до повідомлень Щехса різко посилився. Це сталося у той момент,
коли  космічний  корабель  підліта  в  досить близько до Сонця і зміг розрізнити
своїми  приладами,  що  загадкове  випромінювання  насправді  йде  не  від самої
оранжевої зірки, а від планети, що обертається навколо неї.
Лтецяни  були схвильовані. “Невже радіохвилі посилають розумні істоти?” - питали
вони  одне  одного.  Усі з нетерпіннями чекали нових повідомлень. Вони надходили
регулярно, й усе більше й більше розпалювали пристрасті.
“Довкола зірки Б-62/1602 обертається дев’ять планет. Джерелом радіовипромінювання є третя з них”, - повідомляв Щехс.
“Третя  планета  має  величезного  природного  супутника”, - довідались невдовзі
лтецяни.
“Я   потрапив  у  радіаційний  пояс  планети.  Відстань  до  поверхні  80  тисяч
кілометрів.  Навколо  мене - елементарні частинки малих енергій”, - передав Щехс
через кілька діб, опинившись у зовнішньому радіаційному поясі Землі.
З  наближенням до поверхні планети кількість повідомлень росла, наче лавина. Усі
сто п’ятнадцять  передавальних каналів Щехса були завантажені до краю. Передачі велись
безперервно.  Щехс  вийшов  на  колову  орбіту  біля  Землі і вже зовсім з малої
висоти,   що  дорівнювала  яким-небудь  двомстам  кілометрам,  уважно  розглядав
поверхню  планети  в  електронні  телескопи.  Зображення  кодувалося  й  тут  же
передавалося  на  Лтець. Але там його отримували не в той самий час, а з великим
запізненням.  Лтець була так далеко від Землі, що навіть променеві світла й тому
потрібні були роки, щоб долинути до неї.
Лтецяни  бачили  на  своїх  екранах  телеприймачів і чули по радіо передачі, які
Щехс  вів  чотири  з  лишком  роки  тому за земним літочисленням. Вони бачили ті
події, які минули давним-давно.
Простір  розділяв  у  часі  мислячі  істоти, створював непереборну перешкоду для
миттєвої   реакції,  робив  практично  неможливим  керування  роботом  з  рідної
планети. Відстаневий бар’єр обмежував можливості мислячих істот.


VI

На  Лтеці  була велетенська будівля з красивим прозорим куполом, яку знав кожний
лтецянин.   Це  був  Центральний  Зал  керування  космічними  перельотами.  Сюди
надходили  всі  відомості  про  космічні  кораблі,  запущені  з Лтеці. Тут також
обробляли   повідомлення,   які   одержували   від   Щехса.   Звідси  інформація
направлялася у величезні куби електронної пам’яті,  що  зберігаються  глибоко під поверхнею планети у спеціальних підвалах, де
записувались  назавжди.  У  Центральному Залі були приміщення, де стояли прилади
спостереження,  аналізуюча  апаратура  -  технічні очі та вуха лтецян величезної
чутливості,  якими  вони  прислуховувались до голосу космосу і вдивлялися в його
безкрайні далечіні.
Майже рівно двадцять п’ять  років  тому  тут, у Центральному Залі, точилися палкі суперечки. Спеціальна
комісія  обговорювала  програму досліджень, яку потрібно було запрограмувати для
Щехса. Цією програмою визначалися майбутні дії Щехса в різних ситуаціях.
У  той  час  тут  зіткнулося двоє угруповань учених. Одне з них очолював високий
похилого  віку  чоловік з вольовим енергійним лицем, гучним голосом і впевненими
рухами.  Це  був  відомий  астроном  Гон. Він був противником гіпотези населеної
планети.  Відгадку  таємниці  зірки  Б-62/1602  він шукав у невідомій реакції, в
невідомих  ядерних  перетвореннях  на  її поверхні. За нього стояла велика група
вчених. Вони наполягали на тому, щоб у пам’ять  Щехса  було закладено програму, націлену переважно на вивчення властивостей
самої зірки.
-  Щехс  повинен  наблизитися  до  Б-62/1602  настільки, наскільки це можливо, -
казав Гон. - Основа досліджень - ядерні перетворення. Всі комірки його пам’яті  мусять  бути заповнені інформаціями про відомі нам ядерні реакції. Щехс має
протягом  короткого  часу  виявити  нову  реакцію і повідомити про неї на Лтець.
Після  повної  витрати пального Щехс упаде на Б-62/1602 і згорить. На цьому його
місія  закінчується.  Що  ж  до  гіпотези  колеги  Чадаза  про штучне походження
радіосигналів,   то...   -   він  зробив  виразну  паузу,  посміхнувся,  немовби
закликаючи  аудиторію  поспівчувати  йому  і  зрозуміти, як важко дібрати слів у
такій  смішній  ситуації,  що склалася з цим Чадазом, і закінчив: - ... то треба
подякувати  йому за сміливість наукової гіпотези й на цьому обмежитися. На кожну
гіпотезу неможливо витрачати дорогоцінні комірки пам’яті Щехса.
Чадаз  у  всьому  був повною протилежністю Гону, якщо не брати до уваги такого ж
похилого  віку  і  такої  ж  слави. Він був середній на зріст, із звичайним дуже
спокійним  лицем,  з  рівним, навіть трохи монотонним голосом, зі стриманими, на
перший  погляд,  навіть  несміливими  рухами. Ті, хто були з ним знайомі ближче,
прекрасно   знали,   що  за  цією  найзвичайнісінькою  зовнішністю  приховується
справжній  вчений  -  педантичний  і  врівноважений,  надзвичайно пунктуальний і
добросовісний,  з  величезною  ерудицією  і з великою силою волі. Знав це і Гон.
йому  неодноразово  доводилося бути опонентом Чадаза. Тепер Гон нетерпляче чекав
його   відповіді   на   свій  виступ.  За  Чадаза  стояли  горою  астроботаніки,
астрогеологи і астропалеонтологи.
Чадаз  поволі  підвівся  зі  свого місця і, дивлячись у вічі Гону, дуже спокійно
сказав  своїм звичайним тихим голосом, що змушував усіх напружувати слух і зір і
дотримуватися тиші, аби почути:
-  Я  згоден  з  колегою  Гоном.  На  кожну  гіпотезу  справді не варт витрачати
дорогоцінних комірок пам’яті Щехса.
Очі  Гона  загорілися  радісним  вогнем.  “Невже він справді поступається Щехсу?
Щось  не схоже на Чадаза. Можливо, пастка?” Радість Гона була передчасною. Чадаз
перевів погляд на голову засідання і так само спокійно вів далі:
-  Саме  тому  я міг би запропонувати зараз не відводити на гіпотезу Гона жодної
комірки пам’яті  Щехса.  його  гіпотеза  про  загадкову,  надтаемничу  реакцію  на  поверхні
Б-62/1602  обгрунтована  ще менше, ніж наша. Ймовірність виявлення нової реакції
на  Б-62/1602 у декілька разів менша, ніж ймовірність виявлення життя на одній з
її  планет. Але я не пропоную використовувати Щехса тільки для наших досліджень.
Одну п’яту частину комірок пам’яті  наша  група  може  відвести  групі  Гона. Все ж таки вірогідність відкриття
нової реакції не дорівнює нулю, хоч і дуже близька до нього. Ми визначаємо це.
Якби Гону привселюдно дали ляпаса, він образився б менше
- Це не наукова розмова! - гнівно закричав він.
- Не я її почав, - незворушно відповів Чадаз, не підсилюючи голосу.
Слова  Чадаза,  мовлені спокійним тихим голосом, справляли на аудиторію сильніше
враження, аніж гнівні вигуки запального Гона.
Один за одним виступали прихильники цієї й іншої гіпотез.
-  Ми  одержимо уявлення про невідому цивілізацію, познайомимося із зовсім новою
культурою,  запозичимо  в мислячих істот іншої планети силу-силенну нових знань,
-  казали  прихильники  Чадаза. - Це значно цінніше, аніж відкриття однієї нової
реакції.
-  Але  ж  наявності  цивілізації,  більше  того,  наявності  самої планети біля
Б-62/1602 зовсім не доведено!
-  А  радіосигнали?  Останні  дослідження  доводять,  що вони мають закономірний
характер.
- Чому ж ви досі їх не розшифрували?
-   Заважають   природні   перешкоди.   Однак   сигнали  рано  чи  пізно  будуть
розшифровані.
Що  більше  сперечалися  вчені,  то  більше  і  більше чаша терезів схилялася на
користь  групи  Чадаза.  Гон сидів блідий, нервово кусаючи губи. Він уже боявся,
що йому справді не виділять на Щехсі комірок пам’яті.  Але  суперечка  кінчилася не так трагічно. Після голосування виявилося, що
групі Гона виділено 3/7 ємності пам’яті Щехса, а групі Чадаза - 4/7. Перемогла цікавість до нового життя.
Так вивішилася суперечка двадцять п’ять   років   тому.  Гон  вважав  себе  ображеним.  Можливо,  саме  після  цього
голосування  він  і  вирішив  узятися  до  експериментального  вивчення головних
частин комет.
Через п’ять  років,  коли  Щехса  ще  було  видно із Лтеці тьмяною зірочкою, Гон загинув
разом  з  усіма  членами  своєї  експедиції,  його ракету, що залетіла всередину
головної частини комети, затерло величезними кам’яними брилами.
На Лтеці біля Центрального Залу йому було поставлено пам’ятник...
Тільки-но Щехс розпочав свої передачі, усі колишні члени комісії з’їхалися з різних кутків планети до Центрального Залу.
Чадаз,  уже  зовсім  старий, зайшов до залу з великою свитою асистентів і учнів.
Картини давноминулих подій виразно спливли в його пам’яті,  тільки-но він сів до столу наради. Тут сиділи усі ті, хто виряджав Щехса в
дорогу  двоє  з  половиною  десятиріч тому. За традицією всі сіли на свої місця.
Чадаз обвів зал очима. Порожнювало й місце Гона. Двадцять п’ять  років - великий термін, а смерть невблаганна. Не було колишнього голови. На
його  місці  сидів новий молодий вчений. Щемливий біль раптом охопив Чадаза. Він
відчув  зовсім ясно, фізично, матеріально, як нестримно відходить життя, як мало
йому залишилось, як багато він ще не зробив...
Слова голови, який згадував заслуги його групи, що наполягла двадцять п’ять років тому на дослідженні невидимої планети, чомусь дратували його.
- Тепер усім зрозуміло, що групі Гона надаремне було тоді відведено 3/7 пам’яті  Щехса,  їх  треба  було  передати  групі  Чадаза. Зараз через цю помилку ми
можемо  одержати  менше  даних  про  нову  планету.  Щехс  вийшов  у нас не дуже
розумним...
Завжди спокійний Чадаз вибухнув. Ніхто із присутніх ніколи не бачив його таким.
-  Облиште!  -  крикнув  він тремтячим голосом. - Коли відкриття зроблене, легко
ганити  опонентів.  Тепер  усі  на  нашому  боці Але з таким же успіхом міг мати
рацію й Гон. Я пропоную взятися до роботи!
Далі нараду вів фактично не голова, а Чадаз. Він розподілив обов’язки між усіма присутніми, нагадав усім програму, закладену у 4/7 комірок пам’яті Щехса, і попрохав загальної уваги.
Саме тоді Щехс вийшов на колову орбіту біля Землі й розпочав свої телепередачі.
Перед очима лтецян на банеподібному екрані з’явилася  величезна  блакитна  планета,  освітлена  яскравим оранжевим промінням.
Поверхню  планети  затягли  білі  хмари.  Подекуди  у їхніх просвітках виднілася
нескінченна  водяна  поверхня. Зрідка мерехтіли обриси материків. Лтецяни бачили
Землю так, ніби самі перебували всередині Щехса.
Раптом  у  залі  пролунали  невідомі  мелодійні  звуки,  немов весняний струмок,
радісний,  що  іскрився  веселощами,  увірвався  зненацька  сюди. Це Щехс зловив
передачу  однієї із земних радіостанцій і ретранслював її своїм вузьким променем
на  Лтець.  Пісня  прорвалася  крізь  космос,  майже не засмічена перешкодами, і
лтецяни  уперше  почули  незнайомий  ніжний  голос живої істоти з чужої планети.
Співала  жінка.  Чадаз  слухав мов зачарований. Щехс опускався все нижче й нижче
до  планети,  голос  лунав все чистіш і голосніш, мов голос сирени, що манить до
себе  стомленого подорожнього. Голос загадковий і приємний, здавалося, промовляв
про головну таємницю життя...
Чадаз,  похопившись,  попросив увімкнути електронні перекладачі. Майже миттєво в
залі  залунав  переклад.  Голос  співав  про  молодість,  про весну, про любов і
безсмертя.
-  Так  нас не зустрічала ще жодна планета! - стиха прошепотів Чадаз. - Дивно, у
мене якесь неприємне передчуття...
Усі,  хто  сидів  поруч  нього  і  чув його слова, здивовано переглянулися поміж
собою.  І  тільки  один  із  його  давніх приятелів нахилився ближче й розуміюче
прошепотів:
-  Якби ми чули цей голос раніш, то, очевидно, склали б іншу програму для Щехса.
Чи не так?
Чадаз  ствердно  хитнув  головою  і  з  подякою непомітно потис йому руку. Отже,
побоювання виникли не тільки в нього одного.
- Зараз уже нічого не можна змінити.
Тим  часом Щехс, зробивши декілька обертів навколо Землі, почав спускатися. Усі,
хто  сидів  у  Залі, побачили, як на них стрімголов лине поверхня чужої планети.
Оболонка  Щехса  розжарилась.  Від  неї  полетіли  вогняні іскри. Робот увімкнув
гальмівні  двигуни.  Це  врятувало  корабель  від загибелі. На екрані промайнули
верхів’я  якихось  зелених  високих  рослин,  потім почувся глухий удар. Щехс повалився
набік - відмовила одна з опор. Довкола палало полум’я. Гальмівні двигуни й розжарена оболонка спричинили пожежу.
Чадаз уп’явся руками в бильця крісла.
-  Почали з пожежі. Погано! - шепотів він, ні до кого не звертаючись. - Вони нас
зустріли піснею...
Він заспокоївся, коли Щехс струменями рідкого азоту швидко згасив полум’я. Це було передбачено програмою.
Будь-хто   з  космонавтів,  пролетівши  декілька  десятків  років  у  космосі  і
здійснивши  висадку  на  чужу планету, відчув би себе стомленим. Далося б узнаки
нервове  напруження  минулих  років.  Та  Щехс  був усього лише роботом. Йому не
потрібен  був  відпочинок.  Коли  його центральна система отримала відомості про
справність усіх елементів, він почав діяти за програмою, закладеною в його пам’яті.
-  Роблю  аналіз хімічного складу грунту й рослин, - пролунав у Залі його чіткий
металевий голос.
Чадаз  побачив,  як  Щехс  зрізав тепловим променем високу рослину. Через кілька
хвилин  на  Лтець  були  передані  мікрофотографії  клітин деревини, її хімічний
склад і багато інших даних.
-  Вуглець! - захоплено вигукнув астроботанік, потираючи руки. - Я так і знав! Я
передбачав  це!  Вуглець  -  це  чемпіон  у  своїй справі. Він і тільки він може
давати  мільйони різноманітних сполук. Вуглець і вода - ось основа нескінченного
розмаїття живого світу!
З  такою  ж  легкістю  Щехс  зробив  хімічний  аналіз  грунту.  Потім, слухняний
сигналам  логічної  системи керування, він піднявся вище дерев. Лтецяни побачили
на  екрані широку стрічку ріки, що блищала при місячному світлі. Щехс полетів до
неї і невдовзі на екрані з’явилося  зображення  буксира з двома вогниками - червоним і зеленим - на бортах.
Він поволі просувався річкою.
- Що це? Жива істота? Механізм? - запитав Чадаз астробіолога.
-  За  зовнішнім  виглядом важко сказати, - ухилився той від прямої відповіді. -
Різноманіття  форм  живих  істот  величезне  і  у  нас  на  Лтеці.  Цей  предмет
самостійно   пересувається   по   воді,   має  температуру  вищу  за  довколишнє
середовище, кліпає вогнями... Деякі живі істоти на Лтеці також світяться.
- Що передбачає програма для Щехса?
- Аналіз.
- Ми вирішили долю цього предмета двадцять п’ять  років  тому,  -  задумливо  сказав  Чадаз.  - Боюся, що це було не найкраще
рішення, та ми вже нічого не можемо виправити...


VII

Вартовий  на  мосту  вже  давно  звернув  увагу  на  дивну  сцену з буксиром, що
відбувалася біля мосту посеред річки.
До  нього  долинали  схвильовані  вигуки  капітана і його помічника. Він бачив і
химерний  конусоподібний  предмет,  що  заважав  пересуванню  буксира.  Таке він
спостерігав  уперше.  Та  й  чути  ні  про  що  подібне йому не доводилося. Руки
мимоволі  скинули  з  плечей  гвинтівку.  Він намагався добре роздивитися, хто ж
саме  напав на буксир. “А можливо, винен не той, хто нападає, а команда буксира?
- майнула думка. - Ні, зброю в хід пускати рано. Треба ще з’ясувати”.
Хвилина йшла за хвилиною. Буксир відносило течією все ближче й ближче до мосту.
Тепер  вартовому  було  добре  видно, що на палубі річкового судна піднялася вся
його  нечисленна команда. Вигуки капітана і його помічника підняли усіх на ноги.
Люди  стояли  на  борту  і  щось  голосно  кричали  конусові,  що  летів на них.
Розбірливих  фраз вартовий чути не міг. До нього долинали тільки загальний гамір
і  окремі  слова.  Видно,  команда  збентежилась  не  на жарт. Конус підлітав до
буксира все ближче й ближче...
І  раптом  з-під  опуклого  днища  конуса  різко вискочили два блискучі металеві
стержні з загнутими гачками-зубцями на кінцях та зі скреготом уп’ялися  в  ніс  буксира.  їх  страшна хватка була така сильна, що сталева обшивка
буксира  прогнулася  і тріснула в кількох місцях. Буксир хитнуло з корми на ніс.
Хтось із команди не втримався на ногах і впав на палубу.
В  цю  саму  мить  вартовий  побачив,  як  із-під  днища  конуса вирвався тонкий
промінь.  Своїм  кінцем  він  уперся  в  воду, яка тут же закипіла й заклекотіла
довкола  нього, мовби це був не промінь світла, а струмінь розплавленого металу.
У всі боки повалила пара, що розірваною хмарою попливла за вітром.
Тепловий  промінь  торкнувся  борту  буксира.  Яскравим  снопом увсебіч бризнули
краплини  розплавленого  металу.  Промінь  різав  буксир без усякого зусилля. На
його  шляху  трапився  якірний  ланцюг.  Промінь  без  труднощів  розтяв його на
частини.  З  такою ж легкістю він перерізав і товсті металеві кнехти біля клюза,
на лівому борту.
Капітан  мимоволі  заволав  від  жаху,  коли  край  теплового променя пройшов по
палубі  за  якийсь метр від його ніг. За секунду промінь уже пропалив усю носову
частину  буксира  від  палуби  до днища. Вода, що вривалася у пробоїну, одразу ж
перетворювалася на пару.
Летючий  конус  з  незвичайною  легкістю  підняв над водою важкий відрізаний ніс
буксира  і швидко засунув його своїми металевими стержнями в люк, що відкривався
збоку.  Тепловий  промінь  одразу  згас.  Буксир  різко накренився на ніс і став
швидко тонути. Вода ринула у величезний вільний отвір.
-  У  воду! Всім у воду! - не своїм голосом закричав капітан, кидаючись до борту
по палубі, що накренилась.
Його  крик  немовби  вивів  людей  з  заціпеніння.  Один за одним усі кинулися в
річку.
Вартовий  на  мосту  підбіг  до  своєї  будки  й  подав  сигнал  тривоги. Він не
відводячи  очей  стежив  за  всім, що відбувалося на річці. Буксир затонув майже
миттєво біля самого мосту. На воді з’явилася  велика  масляна  пляма. Спливли якісь дошки й темні предмети, їх тут же
понесла  течія.  Команда  буксира пливла до берега. До вартового долинали голоси
потерпілих.
Дивний конус висів у повітрі над річкою, не рухаючись з місця.
Вартовому  здалося,  що він чує знайоме стрекотіння, яке наближалось. Низько над
лісом летів вертоліт. Він попрямував просто до конуса.


VIII

Чадаз  і  астробіолог  уважно  розглядали  результати  хімічного аналізу носової
частини  буксира  “Чайка”,  виконаного  роботом  Щехса  з усією ретельністю, яка
притаманна автоматам. Перед ними була велика кількість цифр.
-  Дивно,  - сказав астробіолог, - сумніватися у показаннях Щехса не доводиться.
Але за його даними виходить, що спійманий ним предмет на дев’яносто п’ять  відсотків складається з заліза, а на долю решти хімічних елементів припадає
п’ять відсотків.
- Ви вбачаєте в цьому щось дивне? - запитав Чадаз.
-  Звичайно.  Я  ніколи  не  повірю,  що жива істота складається майже цілком із
заліза.  Цього  не  може  бути.  Залізо,  звісно, повинне входити у склад живого
організму, але не в такій кількості!
- Який же ви робите висновок?
- Це була не жива істота.
- А що ж?
-  Не знаю. Можливо, штучна споруда, механізм, машина, - усе що завгодно, тільки
не живий організм!
-  Ви  помітили,  -  звернувся  хтось  до Чадаза, - коли дивний предмет тонув, з
нього  у  воду зіскочили якісь постаті і попливли он до того берега. Можливо, це
й були справжні господарі планети?
-  Може  бути.  Я  добре не розгледів. Але, очевидно, наш астробіолог має рацію.
Щехс, здається, напав на одну з їхніх машин...
-  Дивіться!  -  перепинили  його.  -  До  Щехса наближається літальний предмет!
Зверніть увагу на те, як дивно він махає крильми!
На  екрані  всі побачили вертоліт, що виринув із-за верхівок дерев. Він підлітав
усе  ближче й ближче до робота. Ось він підлетів зовсім близько, завис над водою
й освітив конус, що ширяв у повітрі, яскравим променем фари для посадки.
Далі події розгорталися, як ніколи, стрімко.
Робот  Щехс  виконував  задану  програму.  Вона говорила: “Аналіз будови цікавих
предметів”.  Під “цікавими” він розумів ті предмети, які не так часто попадались
йому на шляху... Спрощення, на яке пішла група Чадаза двадцять п’ять років тому через нестачу комірок пам’яті.
Буксир  був  одним  із цікавих предметів. Вертоліт - другим. Він був нагрітий. З
патрубків його двигуна било полум’я    вихлопів.    Він   літав.   Логічна   схема   керування   робота   виробила
програму-команду:   “Зустріч   з  цікавим  летючим  предметом.  Хімічний  аналіз
летючого  теплого  предмета”.  І  робот полетів до вертольота. Полетів просто по
променю фари для посадки...
-  Що  він  робить!  -  вигукнув  Чадаз. - Це ж явно літальний апарат, а не жива
істота!  Він  знищить  його! Я не хочу цього! Я неправильно склав його програму!
Ми  не  хотіли  нападати  на  них!  Ми не хотіли, щоб Щехс руйнував їхні машини!
Стій! Стій! - крикнув він у мікрофон.
Проте  Щехс  не  чув  його.  Команда Чадаза повинна була чотири з половиною роки
линути крізь космос, щоб досягти Землі...


IX

Вартовий  на мосту не міг довше залишатися тільки пасивним спостерігачем, бачачи
усе те, що відбувалося над річкою.
Дивний  летючий  конус  наближався  до вертольота. Шугонув тепловий промінь, й у
всі  боки  полетіли  обрізані  біля самої основи лопаті гвинта. Вертоліт ринувся
вниз,  але був тут же підхоплений цупкими металевими лапами конуса. Увесь корпус
вертольота  тремтів  і  бився,  наче  у  передсмертних корчах. Екіпаж вистрибнув
через бокові двері в річку.
Вартовий  підніс гвинтівку до плеча. Чорний силует конуса чітко виділявся на тлі
річки,  що  поблискувала. Перед тим як натиснути на спусковий гачок, вартовий на
мить  затамував  дух. Відчув, як віддало в плече. Одразу ж перезарядив гвинтівку
і  вистрелив удруге. Потім утретє. Постріл за пострілом розрядив усю обойму. Він
знав, що влучив. Промаху не було.
Велетенський конус раптом спалахнув синім полум’ям  і  разом  з  вертольотом, ніби підбитий шуліка із здобиччю в пазурах, опукою
звалився в річку.
Вартовий  встиг  кинути  вниз  з  мосту  екіпажеві вертольота кілька рятувальних
кругів...
У  воді, в тому місці, де затонув летючий конус, якийсь час було ще видно голубе
світло. Немовби там ще догоряло синє полум’я.


X

Уся  ця  сцена  промайнула  на  екрані  перед  очима  розгублених лтецян за одну
хвилину.
Вони  бачили  все:  й  екіпаж  вертольота,  який вискакував з кабіни, і постріли
вартового з мосту, і лопаті гвинта вертольота, відрізані автоматом...
Робот  вів  передачі до самого кінця. Він тримався, наче мужній боєць. Охоплений
полум’ям,  падаючи  в  річку,  пробитий  кулями,  він безперервно передавав результати
хімічного аналізу:
-  Летючий  теплий предмет складається на 95 відсотків з алюмінію, на 4 відсотки
з міді, на піввідсотка з...
Це  була  остання  наукова інформації Щехса. Вона обірвалася в ту мить, коли він
зник  під  водою.  Екран  у  Центральному Залі керування почав темніти, потім на
хвильку яскраво спалахнув і згас назовсім. Репортаж із Землі закінчився.
Хвилину панувало мовчання. Всі дивилися на Чадаза.
Він сидів непорушно, глибоко замислившись.
-  Ну,  що  ж,  -  зітхнув  він. - От і все. Це й була перша зустріч з розумними
істотами  іншої  планети.  Ми  вірили,  що  вона  відбудеться, й вона відбулася.
Щоправда,  ми  уявляли її зовсім інакше. Ми гадали, що нас зустрінуть квітами...
Вийшло  по-іншому.  Ми  втрутилися в їхнє життя, не маючи анінайменшого уявлення
про  нього,  не  знаючи  їхніх взаємин, поняття не маючи про їхні звичаї. Коли б
їхній  робот,  що прилетів би до нас, на Лтець, почав ламати все заради аналізу,
ми  змушені  були  б знищити його. їх не можна винуватити. Вони вчинили розумно.
Вони  не  чекали  нас... Зате ми багато про що дізналися. Ми не одні у Всесвіті.
Поруч  є  розумні  сусіди.  Ми бачили їх. У нас збереглися їхні знімки. Але коли
вони побачать нас? Адже туди летіти двадцять п’ять років...
У відповідь на його слова зі свого місця підвівся наймолодший космонавт.
- Наш екіпаж долетить за п’ятнадцять.
Чадаз  здригнувся. Перед ним була молодість. Вона не знала меж. Вона була готова
на  подолання  будь-яких  труднощів.  Він зрозумів - Щехс проклав дорогу. По ній
полетять  космонавти. Полетять молоді - незалежно від того, хоче він того чи ні.
Що ж! Нехай летять. І його справа тільки застерегти.
- П’ятнадцять  у  один  кінець,  - сказав він. - У два - тридцять. І всі ці тридцять
років - добровільне ув’язнення.   Спілкування  тільки  з  двома-трьома  членами  екіпажу.  Майже  повна
самотність.   Житимете  лише  спогадами.  Повернетеся  старими.  Загубите  кращі
роки...
- Ми витримаємо. Через п’ятнадцять  років  ми  зустрінемося  з  ними.  А  на  зворотному  шляху ми будемо
обробляти матеріали. На Лтець прилетимо з новими, цікавими книгами...
Чадаз  подивився  на  нього  так,  як він подивився б на власного сина, якби той
зібрався у довгу й небезпечну дорогу. Потім потиснув йому руку і сказав:
- Мені б дуже хотілося бути разом з вами, та мене не пустять. Я обов’язково проживу ще п’ятнадцять  років. У вас вони не будуть стріляти. Ви подружите з ними. Вони мають
полюбити вас.


©   САФРОНОВ  Ю.  П.  Вогненний  водоспад.  -  К.:  Веселка,  1971.  -  (Наукова
фантастика).
