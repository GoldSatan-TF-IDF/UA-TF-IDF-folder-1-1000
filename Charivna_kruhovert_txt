Чарівна круговерть
Євген Наумов

Малько-Ванько і допитлива Варвара

Настала тепла літня ніч.

Велике місто поволі засинало...

Один за одним згасали у вікнах яскраво вогні, стихав гуркіт численних моторів.

На  околиці  міста,  у  затишному березовому гайку,  розташувався літній дитячий
садок "Парасолька". Спокійна тиша панувала в чепурненькому білому будиночку.

На  ліжечках солодко спали діти. В  розчинені вікна линуло свіже  нічне повітря,
насичене духмяними пахощами різнотрав'я.

На  веранді погойдувався  гамак,  у якому дрімала вихователька Олеся  Василівна.
Навколо неї  літали  нічні  метелики, обвиваючи  прохолодою  розпашіле  вродливе
обличчя. На вустах блукала легенька усмішка...

Заснув навіть у своїй затишній буді вірний друг дітлахів - пес Яквас. Проте спав
він сторожко - після вечері куховарка  тітка Килина дала йому велику кістку, яку
він  не  встиг догризти й заховав  у  найпотаємнішому  кутку  свого  кубла. Отож
коли-не-коли спросоння  загрозливо гарчав у темряву,  щоб  налякати кожного, хто
зазіхнув би на його скарб.

Щоправда, гарчав Яквас незлобиво, бо мав добру і лагідну вдачу. З його поведінки
діти  вгадували й  характери  людей,  які  з'являлися  в  садку.  Ось  приходить
відвідувач, а до нього з гавканням підстрибує Яквас.

- О-о! - починає загравати гість. - Гарний собачка! І як же його звати?..

- Яквас! - хором відповідають діти.

- Що?! - дивується той.

- Як-вас! - уже виділяючи кожен склад, повторюють усі й нестримно сміються. Якщо
відвідувач  теж починає сміятися, то у нього добра вдача, бо  жарти розуміє і не
ображається. Але були й такі, що сердито буцали Якваса і йшли  геть з  погрозами
та лайкою. Ясна річ - погані люди. На таких і Яквас сердито гавкав.

Але тепер  він  спав  і бачив чудові сни  тільки  про  добрих  людей,  які  його
навперебій частували.

Не спав  лише найневгамовніший і найпустотливіший хлопчик - Івасик. За маленький
зріст його лагідно кликали - Малько-Ванько. Зараз він з головою укрився ковдрою,
щоб усі думали, ніби спить.

Та як він міг заснути?

Або хоча б склепити повіки?

Якщо поруч була...

...ЧАРІВНА КІМНАТА!

Про це сказала Олеся Василівна. А вона ніколи не говорила неправди.

Та воно й так було зрозуміло, що кімната - чарівна.

Якось уранці  дядьки  в комбінезонах занесли до кімнати великий-превеликий ящик,
на  якому  рябіли  барвисті написи  та  незрозумілі  малюнки.  Від натуги дядьки
голосно кректали.

Цілий  день вони там щось робили: грюкали й стукотіли, І нікому, чуєте, нікому з
дітей не дозволялося зазирнути навіть у замкову шпаринку цієї кімнати!

Увечері  дядьки  пішли, й Олеся  Василівна замкнула  двері. А  коли діти оточили
виховательку й почали сипати питаннями та  смикати її за сукню, вона сказала, що
кімната чарівна.

- Зараз туди - не  можна. Ось  завтра вмиєтесь, поснідаєте,  отоді  й увійдете й
дізнаєтесь про щось вельми цікаве.

- Ой-йой-йой! - аж затупотіли діти з нетерплячки. - А чи не можна сьогодні зайти
туди? До завтра ж так довго! Ми не дочекаємось!

- Ні, не можна, - рішуче мовила Олеся Василівна.

- Ну, чому? Чому-у-у-у? - заскімлили діти, а жалісніше за всіх Малько-Ванько.

-  Тому,  -  сказала  Олеся  Василівна тихим  загадковим голосом,  і  очі  в неї
зробилися великими, - тому  що вночі  в кімната  щось  СТАНЕТЬСЯ. Зараз  туди не
можна нікому заходити. Навіть  мені. А якщо хто-набудь з  вас порушить заборону,
то він потрапить... побачить...

- Що? - спитала дівчинка Варя.  Вона була  такою допитливою,  що це, мабуть, про
неї приказку склали: "Цікавій Варварі на  базарі носа відірвали". Щоправда, носа
їй ніхто  не відривав, навпаки, він задерикувато  стирчав  догори і  був усіяний
жовтенькими веснянками. - Що він побачить?

- Щось  таке, про що я  навіть  боюся казати, - відповіла Олеся Василівна. Потім
стурбовано  подивилася на годинника. - Ну, дітоньки,  час  спати. В  ліжечка,  в
ліжечка!.. - проспівала вона.

Ви самі розумієте, що цього вечора діти ще довго  крутилися у своїх ліжечках  та
гадали: що там у тій загадковій кімната?

То  тут,  то  там   жебоніло  обережне  -  щоб  Олеся   Василівна  не  почула  -
перешіптування:

- А я знаю, що там!

- Космічний корабель, ось що! І завтра вранці він полетить!

- Е-ет... Хіба  космічні ракети вилітають з  кімнат? -  пирхнув  хтось. - Вони з
Байконура стартують.

Худенька задумлива Ванда  сказала, що там Котигорошко битиметься із Змієм. Рудий
Грицько заперечив: у цій кімната показуватимуть мультфільми - триста серій  "Ну,
постривай!". А  товстун Микита  був  переконаний, що за дверима схована бочка  з
морозивом.

-  Його  прямо з Північного полюса привезли.  Ось трохи розморозиться за  ніч, і
вранці ласуватимемо. Суничне, з вершками! - Він аж плямкав у темряві.

- Але ж дядьки несли ящик, а не бочку!

- А в ящику - бочка, - не розгубився ласун.

Помалу  всі  вгамувалися і  поснули.  Всі,  крім Малька-Ванька  -  він  лежав  і
напружено прислухався, чекаючи, коли діти поснуть міцно-преміцно!

Тоді він підведеться й увійде до чарівної кімнати.

Адже він помітив те, чого інші не побачили.

Олеся Василівна забула в дверях...

КЛЮЧ!

Малько-Ванько вистромив голову з-під ковдри.

Спальню заливало місячне сяйво.

Панувала тиша.  Всі спали. Одні дихали  тихо, інші злегка сопіли, а деякі навіть
хропли...

Малько-Ванько спустив з ліжка ліву ногу і подивився довкола.

Ніхто не поворушився.

Тоді він спустив праву ногу. І знову тихо.

Він зліз  зовсім  і  ступив  до  дверей.  Пролунало верескливе  р-р-рипіння!  То
зарипіла підлога.

З сусіднього ліжка підвелася голівка цікавої Варвари, і в Малька-Ванька уп'ялися
великі очі.

Дівчинка була  такою  цікавою, що  навіть спала сторожко, боячись проґавити щось
незвичайне.

Коли  пролунало рипіння, Варя прокинулась і  побачила,  що біля дверей  чарівної
кімнати стоїть Малько-Ванько й простягає руку до ключа. Озирнувшись, він відразу
ж відсахнувся.

Та було пізно: цікава Варвара скочила з ліжка.

Малько-Ванько заступив собою ключ і замахав на неї руками:

- Тс-сс-сс!  Тихіше!  - сичав він і насторожено позирав  довкола. На його щастя,
ніхто більше не прокинувся - усі міцно спали.

- Ти чого? - теж пошепки спитала Варя. - Ти навіщо?

Вона хотіла запитати: "Ти чого встав? Ти навіщо йдеш  до чарівної  кімнати?", та
спросоння не могла вимовити все. Проте Малько-Ванько дуже добре зрозумів її.

- Я нічого, - забурмотів він. - Це я хочу... води напитись.

Але  обманути  цікаву  Варвару було  не  так  просто! Тим  більше,  що вона  вже
прокинулась.

- А вода в коридорі! - проспівала вона  глузливо і спробувала зазирнути за спину
Малька-Ванька. - Там ключ, у дверях, так? Я бачила, бачила!

- Забирайся геть! -  нагримав він  на Варю. -  Немає  чого тобі тут  робити. Йди
спати...

- Не піду! - затялася Варя.

- Підеш! - Малько-Ванько штовхнув її.

- Сам іди!

- Ну ось, я тобі зараз...  - почав  він  рішуче. Та  Варя наблизилась  до нього,
витріщила очі й підкреслено прошепотіла:

- Я ось як заверещу!

Малько-Ванько заціпенів. Коли Варя вищала, навіть Яквас тікав і ховався у своєму
кублі. У дитсадку  зчинялася тривога, всі  - малі та старі  -  поспішали Варі на
допомогу.

Ось і зараз вона звично наморщила носика й трохи відкрила рота.

А що як справді завищить?

Діти схопляться...

Прокинеться Олеся Василівна!

- Ні, ні! Ти тільки смирною будь, - хлопчик схопив Варю за руку.

- Буду смирною, якщо візьмеш і мене з собою, - швидко пообіцяла Варя.

Ну що ти з нею вдієш?

Взагалі Малько-Ванько  і  Варя частенько  гралися разом,  ділились ласощами,  їх
навіть  мали за  друзів, якщо можна назвати друзями дівчинку й хлопчика, у  яких
такі  різні вподобання.  Коли  Варя шила  платтячко для  своєї  ляльки  Катрусі,
Малько-Ванько майстрував автомашину. А коли Малько-Ванько ліз на шовковицю, Варя
тягла його до басейну. Та все  ж вони доходили спільної думки і тоді разом лізли
на шовковицю або хлюпалися у теплій воді басейну.

Але  одне  діло гратися  у  басейні, і  зовсім інше  -  розкрити Велику таємницю
чарівної кімнати!

Малько-Ванько важко зітхнув.

- Гаразд, - він щосили намагався насупити білі бровенята. - Тільки ж гляди мені!

А  якщо говорити  щиро,  то він  був навіть  радий, що  не сам піде  до чарівної
кімнати. Бо невідомо, що там за дверима...




Ось так чудастія!


Вони обережно зайшли до кімнати й зупинились.

Двері за ними повільно зачинилися.

Клацнув зловісно замок.

З переляку діти здригнулись.

У кімнаті нічого не було. Тобто - ні стола, ні стільців, ні ліжка - геть нічого,
що буває у звичайних кімнатах. Навіть телевізора.

Але зате тут було...

...МІСТО!

Велике  іграшкове  місто  починалося  біля  самих  ніг Варі  та  Малька-Ванька й
розкинулося на підлозі  в усі кутки  кімнати.  Сріблясте місячне  сяйво заливало
його з вікон.

Будинки  були  маленькі-маленькі,  але, як  і  в  справжньому  місті,  одно-  та
багатоповерхові.

Дивне місто перетинали вулиці - не ширші за стрічечки у Вариних кісках.

Окремо височіли корпуси заводів з трубами завтовшки з олівець.

Мов  дротинки,  виблискували  трамвайні  колії,  на  яких  позавмирали   трамваї
завбільшки з сірникову коробку.

Вулиці  були забиті  нерухомими  крихітними машинами  -  вантажними,  легковими,
автобусами, тролейбусами...

І над усім цим сяяли  величезні блакитні літери. Малько-Ванько  й Варя вже вміли
читати і тому без особливих труднощів розібрали слова:




Чарівна Круговерть


- Мабуть, так місто називається, - мовив Малько-Ванько.

- Яке гарне місто! - прошепотіла  Варя і присіла, щоб  краще роздивитися. - Онде
стадіон, кінотеатр, пам'ятник. Дивись, дивись, тут навіть магазини є!

Та хлопчика магазини не цікавили. Коли він побачив автомобілі, відразу ж потягся
до них, бо дуже  любив розбирати іграшки. Щоправда,  після того як Малько-Ванько
розбирав автомашину, зібрати її вже ніхто не міг...

Та  ці  автомобілі  чимось різнились  від  іграшкових.  Усе  в  них  було, як  у
справжніх, і навіть здавалося, що там, у темних кабінах,  сидять справжні водії.
І  хоча Мальку-Ваньку  дуже кортіло взяти  якусь машину  в руки  й розібрати її,
все-таки  його щось стримувало. Нарешті він примостився  навпочіпки біля Варі  й
обережно потягся до найближчого автомобіля.

Раптом  йому здалося,  що він  рушив  з  місця. Рука  Малька-Ванька  завмерла  в
повітрі.

Та нічого не сталося. Машина стояла на місці. Тоді хлопчик доторкнувся до  неї і
трохи підштовхнув.

Десь угорі щось  жалібно забриніло, ніби лопнула струна.  Діти вп'ялися  одне  в
одного великими очима.

- Що це?

- Не знаю... Дивись, машина!

Автомобіль легко  їхав по вулиці. Він  прискорював хід!  Малько-Ванько спробував
було схопити втікача, але той припустив швидше!

Діти отетеріли.  Іграшковий автомобіль щодуху мчав вулицями такого ж іграшкового
міста!

Ось  у машини засвітились фари і, мов  крихітні світлячки, попливли  по місту. Й
там, де вони пропливали, спалахували інші вогники, їх ставало дедалі більше.

Усі автомашини в місті зарухались!

Діти злякано відсахнулися.

- Зараз з будинків ліліпути повискакують, - хрипко сказав Малько-Ванько.

- Правда? Ой, як цікаво! - прошепотіла Варя.

Та вікна в будинках були темними, і ніхто з квартир не вискакував.

- Сердешні!  - загримів нелюдський  металевий  голос. - Ви увімкнули без дозволу
пекельний  механізм  Чарівної Круговерті! Горе  вам,  горе! Горе  всім мешканцям
міста!

А з будинками коїлося щось незрозуміле.

Вони росли на очах!

- Зараз стелю проб'ють! - вжахнулася Варя.

Малько-Ванько задер догори голову, але стелі не побачив!

Куди ж вона поділася? Угорі щось невиразно синіло - ніби небо літнього вечора.

- Двері! Дивись... тікають двері!

Двері швидко віддалялись. Пластмасова  ручка,  наче ракета,  злетіла вгору. Стін
уже не видно, а там, де раніше були вікна, пливли по небу світлі хмаринки.

Варя притулилася до Малька-Ванька й злякано прошепотіла:

- Ми кудись провалюємось!

-  Ось  в-воно,  чар-родійство,  -  простукотів  зубами  він.  Спочатку  хлопчик
затремтів від страху, та одразу похопився - йому стало соромно перед дівчинкою.

Малько-Ванько розправив плечі й швидко роздивився довкола.

Нікуди  вони не провалювалися,  а стояли на околиці  великого справжнього міста.
Позаду чорніло широке поле. А перед ними пролягла світла бетонна дорога.

Поруч височів стовп, до якого була прикріплена  смугаста жердина. Коло стовпа на
землі виблискували залізничні рейки.

- Де це ми? Де це ми? - скімлила Варя. - Я хочу додому!

В її голосі бриніли сльози. Ще хвилина - й розрюмсається.

Що робити?

Та тут зчинився страшенний галас!




Відчайдушний Рукастик-Смугастик


З-за рогу з ревінням вихопились чудовиська з палаючими очима.

Вони мчали прямо на дітей, що заціпеніли з переляку.

- Стій! Тр-р-имай його! Хапай! - лунали вигуки.

Попереду  чудовиська  бігла  маленька  смугаста  фігурка,  освітлювана яскравими
фарами. Миготіли тоненькі ручки,  блискучий шолом збився набік. Коротенькі ніжки
дріботіли так швидко, що їх навіть не було видно.

Переслідувачі наздоганяли дивного втікача.  Ще  мить - і шалений натовп настигне
його.

Сніп світла впав на смугасту  жердину, що тяглася від  стовпа поперек  шляху. На
жердині засвітилось червоне...

...ОКО!

- Гальмуй! Тпр-р-ру! Гальмуй! - залунали зойки.

Пронизливий  скрегіт гальм  розітнув  повітря. Хмара куряви накрила і  натовп, і
маленького втікача.

Та за мить він уже вискочив з  хмари, пірнув під смугасту планку й  обернувся до
своїх переслідувачів.

-  Ну  що,  спіймали?  Облизня  спіймали!-  вигукував  він  тоненьким  голоском,
пританцьовуючи. - Злякались мого старшого братика?

Переслідувачі з гарчанням  підсунулись  до смугастої жердини. Курява вляглася, і
діти побачили, що то ніякі не чудовиська, а...

...ЗВИЧАЙНІСІНЬКІ АВТОМОБІЛІ!

Вони заповнили весь  шлях,  їхні  фари  яскраво  освітлювали  смугасту  планку з
палаючим червоним  оком та жваву  смугасту фігурку  за  нею. Автомобілі  сердито
буркотіли. Та не просто буркотіли, а, виявляється, розмовляли між собою!

Варя і Малько-Ванько розуміли кожне їхнє слово!

А говорили вони ось про що.

- Цього разу тобі пощастило! - величезний Ваговоз грізно поводив фарами. - Та ще
попадешся. Все одно від нас не втечеш!

-  Назад тобі немає  вороття! -  пихато заявив блискучий Лімузин. Тепер  ми самі
собі господарі...

-  Тільки  поткнись  ще,  Рукастику-Смугастику!  -  заверещав  схожий  на  жучка
маленький автомобільчик. - Скінчились ваші часи, Рукастики-Смугастики...

- Дружки-Кружки! - підхопив хтось.

- Трикутники-Супутники!

- Ратники-Порадники! - вигукували з усіх боків навперебій.

А Рукастик-Смугастик хвацько стрибав і кричав:

- Не боюсь! Не боюсь! Ось  почекайте, прийде  великий Знавець-Моргунець  з своєю
дружиною, він швидко наведе порядок. Він вам управить свічки!

Машини ще дужче забубоніли.

- Знавець-Моргунець з своєю  дружиною ув'язнений у кам'яному Триколірному замку,
- відповів Лімузин. - І ми не дозволимо  випустити його звідти. А країна Чарівна
Круговерть тепер під нашою владою.

Рукастик-Смугастик насмішкувато взявся в боки:

- Хто ж вам дав таку владу?

І автомашини хором відповіли:

- Це зробили дурненькі й неслухняні Малько-Ванько й дівчинка Варя. Хвала і слава
їм!

І вони заспівали:

А зараз ми влаштуємо

Гуляння хоч куди!

І всіх Знавців,

всіх Моргунців

Під три біди,

під три біди!

Тут чиїсь фари мало не засліпили Варю і Малька-Ванька.

- Ось  вони! -  пролунало багатоголосе  ревіння.  -  Ось  вони,  наші  нерозумні
визволителі!

Щось підхопило дітей і підняло у повітря високо-превисоко! Це  Екскаватор схопив
їх своєю металевою лапою, проніс у повітрі й опустив на майданчик Автовежі.

- Вперед! Гайда на площу! - гукнув хтось.

Машини здійняли таке ревище, що в дітей аж вуха позакладало!

Довгою  низкою   автомашини  мчали  по  вулицях,  розтинаючи  темряву  потужними
променями світла.  На  поворотах  вузенький майданчик Автовежі  хилився набік, і
Варя злякано хапалась то за поручень, то за Малька-Ванька.

- Ой, упаду!

-  Тр-римайся! -  підбадьорював він її тремтячим  голосом. Хлопчик намагався  не
показати свого страху.

Машини стишили хід. Варя раптом вигукнула:

- Глянь! Та це ж наш гастроном!

За  склом  вітрини магазину промені фар  освітили  велетенський торт-вежу. Зубці
вежі були викладені з горіхів. Між ними червоніли троянди  з крему,  а  на стіні
красувався намальований Карлсон з банкою варення  в руках. І  називалась ця гора
ласощів так: "Торт  Карлсона".  Коли  Варя  ходила з бабусею  до  магазину, вона
завжди милувалася  цим тортом і  ковтала слину. Але  ніколи не просила, щоб його
купили. Та й ніхто з дітей не виявляв такого бажання, бо хіба може людина з'їсти
такий торт? Хіба що Карлсон...

- Справді! - Малько-Ванько витріщив очі. - А онде стадіон...

- І парк з каруселлю!

- І кінотеатр "Барвінок"!

- І кіоск з морозивом!

Вони подивились одне на одного:

- Це - наше місто!

Виходить,  зовсім  недалечко   їхній  будинок  -  великий,  багатоповерховий,  з
просторими білими балконами. Там, у квартирі номер три на першому поверсі, зараз
сплять Варині мама, тато й бабуся,  а  в сімнадцятій,  що на  третьому  поверсі,
сплять мама, тато, старший брат і молодша сестричка Малька-Ванька.

Сплять і нічого не знають, не відають.

Якби зіскочити з клятої Автовежі й побігти додому!

Та зіскочити аж ніяк не можна. Машини мчали так швидко, що аж дух перехоплювало.
.

- Куди нас везуть?

- На площу - вони ж казали! - вигукнув Малько-Ванько.

А на площі машин зібралося - сила-силенна! Вони гурчали, гули, ревіли...

Тільки-но показалась Автовежа, як по всій площі розляглися вигуки:

- Ось вони! Ось наші визволителі!

Автовежа вдоволено заворкотіла й  почала піднімати майданчик з дітьми все вище й
вище... "Визволителі" мружилися від яскравого світла.

Коли  майданчик  піднявся  вище  найвищих  дахів, Малько-Ванько розплющив очі  й
побачив навколо море вогнів.

- Ой! Як високо! - схлипнула Варя. - А якщо впадемо?

- Н-не бійся... Головне - не боятися!

- Я не боюсь... але мені страшно!

У цей час машини оглушливо заревли:

- Слава нашим  визволителям!  Слава  нашим нерозумним,  допитливим,  неслухняним
визволителям!

Машини стали в коло, й почалися дивовижні веселощі!

Спочатку загуркотів басом Ваговоз:

Я - великий і нестримний,

Я - могутній і невпинний.

Перехожі, геть з дороги,

Відчавлю усім я ноги!

І всі підхопили:

Перехожі, геть з дороги!

Повідчавлюємо ноги...

Звідкись вигулькнув маленький автомобільчик і пронизливо заверещав:

Зростом я всього з вершок,

А зовуть мене Жучок,

Їду-їду, де захочу

І в шпаринку я проскочу...

Знову загув хор:

Перехожі, геть з дороги!

Повідчавлюємо ноги...

Від машин відділився блискучий Лімузин і також заспівав:

Хто прудкіший всіх на світі?

Дожену я навіть вітер...

Я шпаринок не шукаю,

Сам в шпаринку всіх забгаю!

Раптом натовп стих і розступився. З'явився низький  білий  автомобіль - той,  що
тікав від руки Малька-Ванька. Хлопчик його  відразу впізнав, хоча тепер він  був
великий та грізний. Його фари яскраво палали.

- Громобій! Гоночний Громобій! - загомоніли машини.

Голос Громобоя залунав над площею:

- Дуже доб-р-ре,  що ми стали господарями прекрасної країни Чарівної Круговерті.
Нестерпний  Знавець-Моргунець зі своєю дружиною ув'язнений у Триколірному замку.
Але вранці  жителі  вийдуть із своїх  осель, визволять його, і  він знову  почне
приндитися, знущатися і командувати нами. Як цьому перешкодити?

Натовп стривожено загув. Потім у коло, важко покректуючи, вибрався Самоскид.

- Я, - прохрипів він, - можу цьому перешкодити. Я і ніхто більше!

- Як? - підсунувся до нього Громобій.

-  Засиплю двері всіх будинків піском  та гравієм щоб жителі не змогли відчинити
їх і вийти на вулицю.

- А якщо вони полізуть у вікна? - вигукнув хтось.

- Тоді  я  обіллю  їх холодною-прехолодною водою,  -  сказав  Автополивальник  і
випустив такі водограї, що інші машини злякано позадкували:

- Ой-ой! Не бризкайся!

- Люди занедужають і сидітимуть вдома, - продовжував задоволено Автополивальник.
- Вони тремтітимуть, загорнуться у ковдри, залізуть під перини.

-  А  я  не  стану їх  рятувати й розвозити  по домівках ліки,  - додала  Швидка
Допомога.

- Це добр-ре! - прогарчав Громобій. - Дуже добр-р-ре.

- Я  більше не служитиму  людям!  - заверещав громіздкий  та незграбний Фургон з
написом на  борту: "Булки".  - Краще  я сам поїм  булочки, тістечка,  маківники,
торти. Вони такі смачні, м'які, солодкі, завжди так чудово пахнуть...

І він апетитно заплямкав, переступаючи з колеса на колесо.

- А я вип'ю усе молоко! - заявив жовтий Молоковоз.

Діти завмерли.

- Чуєш, що вони кажуть? - сплеснула руками Варя.

- Чую, - похмуро кинув Малько-Ванько.

- Що ж їстиме моя бабуся? І мама, і тато...

- А мої тато й  мама? А  братик  Віктор? Він по  три окрайці  з варенням відразу
вминає, зрозуміла?

Варя заголосила:

- Вони кашлятимуть...

- І нездужатимуть, -  додав Малько-Ванько. - Адже Швидка Допомога відмовилась їм
допомагати.

- Треба щось  робити!  -  Варя  стукнула кулачком  по  бильцю. - Треба  рятувати
жителів міста!

- А як?

Вони подивилися вниз. До землі було так далеко, що діти злякано відсахнулись.

А  тим  часом автомобілі  кружляли  в танці, наспівуючи врізнобій якусь скрипучу
пісню.

- Що ж нам робити? - знову забідкалась Варя.

І тут вони почули чийсь тоненький голосок:

- Егей! Ей там, на вежі!

Вони обернулись. Поруч,  на  самому  краєчку  залізного  даху  багатоповерхового
будинку, хиталася знайома смугаста фігурка в блискучому шоломі набакир.

- Рукастик-Смугастик?!




Пастка


Рукастик-Смугастик розмахував руками й гукав:

- Стрибайте, швидше стрибайте сюди!

Малько-Ванько знову подивився вниз.

Ой леле! Яка височінь! Зірвешся - кісток не визбираєш.

- Стрибайте! - волав Рукастик-Смугастик. - не бійтеся!

Майданчик  тихо погойдувався  у повітрі. Він  то  наближався  до краю  даху,  то
віддалявся.

Малько-Ванько поставив ногу на обніжок поручня.

- Куди ти? Впадеш! - схопила його за руку Варя.

- Відчепись! - її переляк ніби додав йому сміливості.

Він стрибнув.

- А-ах!- Варя затулила обличчя руками. Й тут же пролунав радісний вигук:

- А я вже на даху! Ур-ра!

Малько-Ванько радісно пританцьовував і махав Варі руками:

- Стрибай і ти! Це зовсім не страшно!

- Ні, ні, - відсахнулася вона. - Страшно!

Варя тільки хитала головою і відступала від поручнів.

- Не можу, - жалібно проквилила вона.

- Ех ти! -  кинув зневажливо Малько-Ванько.  - А хто  ж буде рятувати  бабусю? І
маму, і тата?

Варя здригнулася. Бабуся така старенька, слабенька... Весь час п'є ліки. Як вона
тепер буде?..

Невидима сила несподівано відірвала Варю від поручнів, підняла вгору...

- Па-а-адаю! - в розпачі  скрикнула вона і ковзнула по краю даху. Нога зависла в
порожнечі...

Та друзі підхопили дівчину і витягнули на дах.

- Боляче! - схлипнула вона. - Коліно здерла...

- Не біда, - утішав її Малько-Ванько. - Ти й так щодня коліна обдираєш...

- Тікаймо! - поквапив їх Рукастик-Смугастик. - За мною!

Вони побігли до горищного вікна. Покрівля гуркотіла під ногами.

- Оточуйте будинок! - почулися вигуки з площі. - Стережіть під'їзди!

Рукастик-Смугастик відчинив віконце й засвітив прив'язаного до пояса ліхтарика.

- Обережніше, - приказував він. - Стрибайте, тут невисоко.

Друзі  стрибнули вслід  за ним  і почали злякано  озиратися. Над  головами у них
перехрещувалися  почорнілі   дерев'яні  бантини,   по  кутках  невиразно  біліло
павутиння. На одній з них висів донизу  головою Кажан. Він заворушився, блимкнув
червонястими очицями й проспівав:

- Вештаються тут... дрімлюги. Нема від них спокою.

Розправив крила й неквапливо полетів у темряву.

З горища вони спустилися на сходи і побігли униз.

Але запізнились. Біля під'їзду вже нетерпляче гурчали машини, лунали вигуки:

- Пильнуйте їх! Не спускайте фар з дверей!

Рукастик-Смугастик сів на сходинку й зітхнув:

- Почекаємо трохи. Посидимо тут, нехай вгамуються.

- А потім? - з тривогою спитала Варя.

- Потім щось придумаємо.

Діти сіли один біля одного. Рукастик-Смугастик усе похитував головою і задумливо
повторював:

- Ну й ну! Знавець-Моргунець ув'язнений у Триколірному замку... Ай-ай-ай!

Варя поцікавилась:

- А хто такий Знавець-Моргунець?

- Це  могутній полководець!  - відповів  Рукастик-Смугастик.  - Він  надзвичайно
добрий і справедливий. Гнів його  страшний тільки тим, хто не хоче дотримуватися
непорушного Закону Вулиць і Доріг у країні Чарівна Круговерть.

- Що за Чарівна Круговерть? - перебив Малько-Ванько. - Це ж наше місто!

-  Для вас це, може, й  місто,  -  відповів Рукастик-Смугастик,  -  а  для  нас,
дружинників  Знавця-Моргунця,  це  країна  Чарівна  Круговерть.  На  її  вулицях
повно-повнісінько  коліс - і всі вони шалено крутяться, створюючи одну величезну
круговерть.  Колись, кажуть,  не  було дружини  Знавця-Моргунця  і  були  велика
плутанина  й  безладдя,  колеса  котились  навсебіч  -  тоді  країна  називалася
Безнадійна Круговерть. Та прийшов цей чарівник з своїми  відданими дружинниками,
і  вони вказали  кожному колесу  місце  і  напрям  руху,  визначили,  куди і  як
крутитися, з якою швидкістю...

Малько-Ванько згадав, що вигукували машини там, на околиці, й сказав:

- Дружки-Кружки!

-  Дружки-Кружки  -   це  тільки  один  загін.  А  є  ще   Трикутники-Супутники,
Ратники-Порадники...  Вони  стоять  на  всіх дорогах, перехрестях,  провулках  і
керують рухом машин.  А  на головному,  найбільшому, перехресті доріг стоїть сам
Знавець-Моргунець. І так було багато літ. А нині...

- Що ж сталося тепер?

-  Ось послухайте.  Щовечора  Знавець-Моргунець збирає дружинників  і вирушає до
кам'яного  Триколірного замку. Там  усі  відпочивають,  розповідають один одному
різні  веселі й  повчальні історії.  Тільки один Дружинник  залишається на варті
біля воріт - рано-вранці він повинен подати сигнал і відчинити їх.

- А машини? Що роблять уночі машини?

- Вони стоять там,  де вказав Знавець-Моргунець.  Жодна  не має  права зрушити з
місця без його дозволу.

- Чому ж вони сьогодні заметушилися?

-  Трапився надзвичайний випадок!  -  Рукастик-Смугастик у  відчаї  стукнув себе
кулаком по колінцю.  - Гоночний Громобій посмів  порушити заборону й поїхати без
дозволу.  А  всі машини  рушили за ним  -  вони  подумали,  що Знавець-Моргунець
дозволив їм їхати. А Громобій каже, що хтось штовхнув його по похилій площині.

- Хіба там була похила площина? - вихопилось у Малька-Ванька. Адже це  він своєю
рукою штовхнув  Громобоя!  Та  хіба він  думав,  що  таке станеться? -  А я і не
помітив... Виходить, це я в усьому винний?

Рукастик-Смугастик знову зітхнув і низько опустив голову.

- Я теж винний... Мені випала черга вартувати ворота Триколірного замку,  а я...
я не вартував...

- Як же це сталося? - запитали в один голос друзі.

- Це сталося... це сталося через країну Дивовижну Викрутасію.

- Як-ку країну? Де вона?

- Далеко,  - махнув Рукастик-Смугастик.  - За морем-океаном. Розумієте, мешканці
Дивовижної  Викрутасії  приїздили до нас і  хвалилися, що  в них Закон Вулиць  і
Доріг правильний, а в нас неправильний. Ось Знавець-Моргунець і послав мене, щоб
я подивився на їхній Закон Вулиць і Доріг.

- Ну то й що? Правильний у них Закон?

- Ні, Закон такий, як і в нас, тільки все навпаки.

- Як то?

- А так. Де у нас ліворуч, там у них - праворуч, і навпаки. Одне слово, справжня
викрутасія. І  так закрутили мені голову в цій Дивовижній  Викрутасії, що я геть
заплутався,  де  праворуч, а де ліворуч. Увечері Знавець-Моргунець повів дружину
до Триколірного замку і звелів:  "Ліворуч!", а я повернув праворуч. Усі пішли до
замку, а я зовсім в інший бік. Ішов-ішов, ішов-ішов...

- Ну й?..

- І дійшов до околиці. Ось тоді  схаменувся і  назад  побіг - адже я повинен був
стояти на  варті! А  назустріч  - Громобій зі своєю  зграєю. Довелося тікати  до
старшого  брата,  який  залізницю охороняє.  Він мене і  врятував...  А потім  я
крадькома пробрався до площі й побачив вас на  вежі, -  закінчив  свою розповідь
Рукастик-Смугастик.

- Чому ж машини так розсердились, коли ми надумалися від них тікати?

-  Вони  бояться,  що  ви  проберетесь до  воріт Триколірного замку  й звільните
дружину  Знавця-Моргунця.  Я  чув,  як вони змовлялися замкнути вас  у підземних
Залізних печерах.

- А  ти  своєчасно  з'явився  і  врятував  нас,  - розчулилась Варя  і погладила
Рукастика-Смугастика. - Можна, ми будемо називати тебе братиком?

-  Можна,  -  серйозно  хитнув  головою той. -  Ану,  подивимося,  що  задумують
бешкетники...

Він підкрався до дверей і трошки прочинив їх.

Біля  тротуару  стояли  дві машини -  розкішний  Лімузин та  пошарпаний безносий
Пікап.

- Ох-хе-хе, життя тяжке-важке! - жалібно гугнявив Пікап. - Зранку як завантажать
- борти тріщать, осі скриплять і ресори гнуться. Возиш-возиш важелезні вантажі -
і хоча б хто спасибі сказав. Зайву краплину мастила не виканючиш. Бензин брудний
- карбюратор  так  чхає  від нього,  мов  у  тебе  нежить...  Зате  вже  тепер я
відпочину! Стану легковою машиною...

-  Ге-ге-га!-  глузливо зареготав  Лімузин.  -  Як  же  це  ти  станеш  легковою
автомашиною?

- Дуже просто. Життя матиму легке...

- Дурниці, - відрубав Лімузин. - Якщо ти вантажним з конвейєра зійшов, вантажним
і  у брухт підеш... Ге! Легкого  життя  захотів. Гадаєш,  у мене життя легке? Що
правда,  то  правда,  мене пестять, леліють  і бережуть.  Протирають  не брудною
ганчіркою,  як  тебе,  а м'якою  замшею.  Кожну  порошинку  здувають.  Напувають
найчистішим бензином, мастила теж не шкодують. Але зате ж я й працюю!

Неподалік почулися гучні крики.

- Хто там галасує?

- Це тягач зі своїм Причепом свариться.

Вигуки стали голоснішими. Юрба наблизилася.

-  Відчепись  від мене нарешті!- репетував  Тягач.  - І чого ти  прилип,  як той
Пилип?  Куди  я -  туди й  ти, Все життя тягаю  тебе.  Упорожні  ще  так-сяк,  а
завантажений... Усі мої успіхи собі приписуєш. Набридло!

Звідкілясь вигулькнув Сміттєвоз. Він гучно пихтів.

- З  сміттям покінчено!  - загурчав  він і висипав купу  всякого мотлоху! - Хочу
прибирати чистоту!

Він помчав геть.

- Дор-рогу! Дор-р-рогу!- раптом почувся чийсь голос. Задвигтіла земля.

Рукастик-Смугастик радісно підскочив:

- Це Самоскид іде! Ось зараз...

- Відійдіть! - гримав Самоскид. - Бо всіх засиплю, Геть з дороги!

Машини почали квапливо від'їжджати вбік. Зчинилася штовханина.

-  Зручна мить настала! Треба й нам тікати, -  про шепотів Рукастик-Смугастик. -
Тільки цур:  слухатись мене!  Без  мого дозволу  нікуди  ні  кроку.  І в  усьому
дотримуйтесь порядку. Зрозуміли?

- Атож, - відповіли друзі.




Під землею і в повітрі


Вони  вискочили з під'їзду. І вчасно -  Самоскид вже під'їжджав до дверей заднім
ходом. Кузов його повільно підіймався. Ледве наші герої  встигли відбігти, як на
асфальт ринув потоком вологий пісок.

- З тротуару не звертайте, -  говорив Рукастик-Смугастик. Переходити вулицю слід
тільки в спеціальне позначених місцях. Дотримуйтесь порядку...

Малько-Ванько несподівано чхнув.

- Знову  ти  про  порядок... Навіщо  ж  нам  його  дотримуватися?  Машини  он не
дотримуються...

Рукастик-Смугастик зупинився ніби вкопаний.

- Як ти  можеш таке казати? Якщо хтось порушує  порядок, значить, по-вашому, всі
повинні його порушувати. І ти теж хочеш стати порушником?

Малько-Ванько розгублено позадкував.

- Я не хочу бути порушником, - промимрив він.

- Тоді все гаразд. Ходімо.

На розі вони зупинились. Вулиця була безлюдною.

- Ось перехід. Але... -  Рукастик-Смугастик поважно підняв  палець.  -  Спочатку
подивимось ліворуч. - Навіщо?- здивувалася Варя. - Чого це ліворуч дивитися?

- За правилами, до середини вулиці треба дивитися ліворуч - тільки з лівого боку
можуть з'явитися машини.

Друзі повернули голови й так рушили переходом.

-  А тепер, - оголосив  Рукастик-Смугастик, коли вони дійшли до середини вулиці,
що була позначена білою смугою, - поверніть голови праворуч.

Вони повернули  голови і швиденько пішли  далі  через вулицю. Вони  були вже  на
тротуарі, як з провулка вискочив Жучок.

Він помітив їх одразу і загальмував так, що аж закрутився на місці.

- Ось вони! - заверещав Жучок. - Сюди, всі сюди!

Втікачі  кинулися  до найближчого будинку, щоб знову  сховатися  у  під'їзді. Та
раптом двоє вогненних очей яскраво освітили вулицю й помчали прямо на них.

- Гоночний Громобій!

Втікачі з розгону стукнулись об зачинені двері.

Переможне ревіння Громобоя навалилося на них.

Друзі заціпеніли біля стіни й заплющили очі...

Пронизливо заскреготіли гальма.

І Громобій зупинився!

Він  стояв  біля самісінького краю тротуара, блискав фарами й  увесь  тремтів  з
люті.

- Ага! Спіймав облизня! - Рукастик-Смугастик весело сміявся. Ану, йди, йди сюди!
Чого зупинився?

З  усіх  усюд поспішали машини. Та вони, як і Громобій, зупинялися коло бордюру.
Автомобілі гурчали і безсило клацали кришками капотів.

- Ч-чому вони не кидаються на нас? - тремтячим голоском запитала Варя.

- Вони бояться  тротуару! - відповів Рукастик-Смугастик. - Ходімо! Але  дивіться
мені - з тротуару ні кроку! Наші переслідувачі тільки цього й чекають.

Як тільки діти відійшли від дверей, машини підняли несусвітній гвалт і  покотили
поруч.  Вони широко розчепірювали пащі капотів, щоб налякати друзів. Але ті йшли
і не звертали уваги на своїх переслідувачів.

Коло перехрестя довелося зупинитися: далі ходу не було.

Всі підступи заповнили машини. Вони стояли щільно, одна до одної.

- Ха-ха-ха! Попались! - раділи вони.

Рукастик-Смугастик зиркав довкола.

- Як же перейти нам на той бік? - з сумом запитала Варя і повільно обвела машини
очима. - У повітря злетимо?

-  У повітря?  - задумливо повторив Малько-Ванько й подивився угору, - може, між
будинками тягнеться якась мотузка  чи дротина? Адже він так  вправно умів лазити
по канату!

Але там не було  нічого.  Та  хоча б щось  і було, то  як  він  видряпається  по
стрімкій гладенькій стіні? І раптом хлопчик помітив на стіні широку білу стрілку
і  намальованого  на  ній  смішного  синього чоловічка,  котрий  діловито ступав
східцями униз.

- Куди він чимчикує? - уголос подумав Малько-Ванько.

- Хто?

- Отой... синій.

Рукастик-Смугастик так і підскочив:

- Врятовані! Врятовані! Ура!

Друзі спантеличено дивились на нього.

- Чи ви знаєте, куди прямує  отой синій чоловічок? До підземного переходу! Гайда
за ним... тобто за мною!

У переході яскраво горіли круглі електричні лампочки, освітлюючи східці...

На вулиці  панував гармидер. Машини зі злості підстрибували  до самого тротуару.
Та друзі вже не боялись - упевнено бігли за своїм проводирем.

- Далеко не втечете! - зловісно лунало навкруги.

І ось знову перехрестя!

Раптом пролунав гуркіт. То з провулка вихопився Молоковоз і збив одну машину.

Утікачі  скористалися   метушнею   на  перехресті  й   миттю   проскочили  його.
Малько-Ванько дременув так, що сорочка випнулася на спині.

- Стій!  Стій!  - гукав  ззаду  Рукастик-Смугастик.  Він  хотів  попередити  про
небезпеку, та хлопчик помчав ще швидше.

Громобоя, що  причаївся у  засідці, виказало нетерпляче поблискування  погашених
фар,  на  які падало світло від вуличного ліхтаря. Він стояв під  кам'яною аркою
будинку, чатуючи на втікачів.

Малько-Ванько мало не впав, намагаючись зупинитися. Громобій відразу ж заревів і
пронісся перед самісіньким його носом.

-  Гукав же  я тобі! - підбіг  Рукастик-Смугастик.  -  Ось,  дивись,  тут висить
табличка: "Бережись автомобіля!"

- Ну то й що? - розгублено запитав Малько-Ванько.

-  А те! Біля  кожного заїзду  в двір висить така табличка.  Як побачиш її, будь
насторожі...

- Кінотеатр "Барвінок"! - вигукнула Варя. - Ми часто ходимо сюди.

-  А  за кінотеатром  -  залізниця,  -  додав  Малько-Ванько.  - По ній  бігають
електрички за місто.

- Справді!  -  зрадів Рукастик-Смугастик.  - І зараз ми  переберемось на той бік
залізниці.

- А як? Знову під землею?

- Ні, цього разу над землею! Там є повітряний перехід - віадук!

Машини стурбувались, коли побачили, що втікачі піднімаються по сходинках мосту.

- До переїзду! - залунали вигуки.

І вони галасливим натовпом ринули вздовж залізниці.

- Швидше! - крикнув Рукастик-Смугастик. - Ми повинні випередити їх.

Він  ступив на останню  сходинку, коли вдалині  на переїзді заблищали фари  - це
були переслідувачі.

- Спізнились! Куди вам, бідолашним! - Варя показала їм "ніс".

Втікачі пірнули в якийсь завулок, повернули за ріг і сховались у дворі  великого
багатоповерхового будинку.

-  Ху-х! Трошки  відпочинемо тут, -  оголосив  Рукастик-Смугастик. Це  прохідний
двір. Ми вже недалечко від Триколірного замку.

- Ура! - застрибала Варя. - Незабаром ми звільнимо Знавця-Моргунця з дружиною!

- Може, звільнимо, а  може,  й ні, -  зітхнув сумно Рукастик-Смугастик  і зсунув
шолом  на потилицю. - Попереду  найнебезпечніша частина шляху - Похмурий тунель.
Адже там немає тротуарів.

- А як же... ходять без тротуарів?

-  У  тому то й річ, що  не ходять. Пішоходам  вештатись там  заборонено. Тунель
тільки для машин. І якщо хоч одна з них  раптом нас там застукає... - він замовк
і безнадійно махнув рукою.

- Як же потрапити в замок?

- Сам не знаю. Поки що треба збити з пантелику переслідувачів.

Було чути, як ті гасають по сусідніх вулицях і провулках.

- Втратили нас з поля зору.

Вони пройшли через двір і зупинились у вузенькому темному проході.

Коли-не-коли повз них мчали машини - обнишпорювали всі закапелки та закутки.

Несподівано гурчання стихло.

- Це пі-доз-рі-ло, - промовив Рукастик-Смугастик.  Він застережливо підняв руку,
не зводячи погляду з провулка, який чорнів навкіс через дорогу.

Кілька хвилин панувала тиша. Раптом з темряви вигулькнула чиясь  фара, мигнула й
сховалась.

- Так я і знав. Причаїлись...

І  справді, то  тут, то там з-за рогу вихоплювались нетерплячі  переслідувачі  й
витріщали фари.

- Е-ей! - пролунав чийсь голос. - Послухай!

- Ну, чого тобі? - відгукнувся інший.

- А може, ми даремно тут стовбичимо? Мабуть, вони давно вже кудись утекли.

- Громобій казав, що вони тут.

Нарешті  загурчали мотори. Найбільш нетерплячі  поодинці  вилазили  зі схованок,
поводили фарами туди-сюди, крутились на місці і їхали геть.

- Ну,  ось  що, - мовив Рукастик-Смугастик, коли все стихло.  - Тепер час. Зараз
вийдемо на вулицю Знайому...

- На  вулицю Знайому? - перепитав  його Малько-Ванько.  - Я цю  вулицю знаю. Там
живе мій друг Петрик-велосипедист.

- А чому його так прозвали? - зацікавився Рукастик-Смугастик. Було видно, що він
чомусь ще вагається рушати, чогось вичікує...

-  Тому що він з велосипедом ніколи не розлучається! - засміявся хлопчик. - І до
магазину на ньому їздить, і в кіно, і навіть у лазню... Якось у спальню приволік
бруднющого-пребруднющого.  Відтоді  мама  звеліла  йому  тримати   велосипед   у
під'їзді. Ось такий він, Петрик-велосипедист!

- Ай-ай-ай, - похитав головою Рукастик-Смугастик. - Це негарно. Таким  маленьким
не дозволяється їздити на велосипеді по вулицях.

- А він - по тротуарах!

- Ще гірше. Тротуарами велосипедистам взагалі заборонено їздити.

- Справді? А Петрик-велосипедист про це не знає... Я йому ось скажу!

- Обов'язково. В якому будинку він живе?

- Ось у тому. Зелений триповерховий на тому боці вулиці...

-  Е-ех,  на  тому  боці!  Переходити  туди небезпечно...  -  Він  обернувся  до
Малька-Ванька: - Ти, звичайно, вмієш їздити на велосипеді?

- Ні-і, - заперечливо похитав головою хлопчик. - Мені мама не хоче його купувати
- каже, що я неслухняний і правил вуличного руху не знаю.  Обіцяє купити, коли я
добре поводитимуся. Тільки, мовляв, це не скоро буде... - закінчив Малько-Ванько
зовсім тихо і похнюпився.

- Правильно твоя мама каже, - схвально мовив Рукастик-Смугастик. - На велосипеді
теж треба дотримуватися правил вуличного  руху. Але  дуже шкода, що ви не вмієте
їздити на велосипеді.

- Як це не вміємо? - образилася Варя. - А ось я вмію!

- Справді? Тоді - ура!

- Ура! - шепотом підхопили друзі, хоча до пуття ще не розуміли, чому так  зрадів
Рукастик-Смугастик.

А той поквапливо продовжував:

- Треба перебігти вулицю оцим  переходом і взяти в під'їзді  Петриків велосипед.
Варя сяде на нього й помчить через Похмурий тунель прямо до Триколірного замку.

- А якщо в тунелі машини? - Очі у Варі зробилися великими.

- Вони тебе не чіпатимуть. За умови, - підняв палець Рукастик-Смугастик, - що ти
їхатимеш тільки по зачарованій доріжці.

- Якій, якій доріжці?

- Велосипедній. Ця  доріжка  позначена  білою  смугою, ти відразу її побачиш.  А
машин не бійся - жодна не посміє тебе скривдити. Ти вправно їздиш на велосипеді?
- раптом стурбовано запитав він.

- Вправно!

-  А  скільки  разів  падала, я  бачив! -  встряв  у розмову Малько-Ванько.  Він
тупцював і шморгав носом.

- Це я випадково! - стріпнула кісками Варя.

- Постарайся у тунелі не впасти, - серйозно мовив Рукастик-Смугастик. - Інакше..
 ти розумієш?

- Так, - кивнула вона головою. - Інакше я не врятую бабусі.

- І мами, і  тата... Нікого не врятуєш! Коли виїдеш з Похмурого тунелю,  побачиш
Триколірний  замок.  Під'їдеш  до  воріт  і  тричі  свиснеш   у  цей  чародійний
свистунець. Ось, тримай!

Він урочисто передав їй маленький білий свисток на тоненькому срібному ланцюжку.
Варя покрутила його в руках, і щось яскраво заблищало.

- Ой, які чудові камінці!

На сніжно-білій  поверхні  свистунця променіли камінці: золотавий,  смарагдовий,
рубіновий.

- Не загуби його. Тільки ним можна відкрити ворота Триколірного замку.

Варя обережно повісила свистунець собі на шию.

Усі троє стрімголов кинулись через дорогу. Та щойно вони добігли до середини, як
дико заревів мотор. На перехрестя вискочив Громобій.

- Так я і знав! Це пастка! - вигукнув Рукастик-Смугастик. - Біжи, Варю!

Він схопив Малька-Ванька за руку й зупинив його. А Варя щодуху помчала далі.

На мить Громобій  загаявся -  не знав, на кого кинутись. Цього було досить,  щоб
Варя  опинилась  на тротуарі.  А  її  друзі  залишились стояти  посеред  вулиці,
беззахисні перед жахливим чудовиськом...

Громобій загрозливо посунув на них.

-  Біла  смуга! - раптом  закричав  Рукастик-Смугастик.  - Увага!  Попереду біла
смуга!

Автомобіль безсило зупинився.

- Тікайте! Тікайте! - гукала з тротуару Варя. - Він розчавить вас!

-  Не розчавить,  -  спокійно  відповів Рукастик-Смугастик.  -  Ми на  "Острівці
безпеки".

Тільки тут Малько-Ванько помітив, що  вони справді стоять  посередині  овального
острівця, намальованого на асфальті білою фарбою.

А звідусіль уже поспішали машини, які повиповзали з своїх сховищ.

- Усе ж таки попались!

- Чому вони не чіпають нас?- запитав переляканий Малько-Ванько.

- Тому що жодне колесо не сміє, не має права заїхати на "Острівець безпеки". Тут
можуть стояти тільки пішоходи. Так визначено в правилах вуличного руху.

- Але... але ж вони порушили всі правила!

- Не  всі,  -  задумливо заперечив  Рукастик-Смугастик.  - У  тому-то  й річ.  Я
констатував це ще тоді, коли машини не зважились на тротуар вискочити. Ось  чому
я звелів Варі їхати по велосипедній доріжці.

Він замахав дівчинці:

- Їдь мерщій!

Вона не почула, але зрозуміла його жест. Забігла до під'їзду і вивела велосипед.
Хвилину  дівчинка  стояла, дивлячись  на  друзів,  що  потрапили  в пастку.  Але
Рукастик-Смугастик знову нетерпляче махнув їй.

Тоді Варя швидко стрибнула на сідло  й помчала по вузенькій  доріжці, позначеній
білою смугою.

Кілька машин помітили Варю і кинулись за  нею. Мить  - і білі миготливі гольфики
відважної велосипедистки поглинуло темне жерло Похмурого тунелю.




Зізнання Жучка


Тунель тьмяно освітлювали  два ряди  стінних  ліхтарів. Варя  ледве розпізнавала
білу лінію зачарованої доріжки.

Коли ззаду  почувся навальний  гул, руль  в її руках заходив  ходуном. Велосипед
закривуляв туди-сюди і... зупинився!

Варя ледве встигла спертися рукою об стінку, щоб не впасти.

Поруч загальмував Жучок.

- Ги-ги-ги! Доїздилась! Не біжить твій бігун, бач? Злякався, чи що?

Настигли інші переслідувачі, принісши з собою хмару густої куряви.

- Хи-ги... апч-хи! - захлинався Жучок. - Хи-чхи! Чхи! Хи!

Варі стало смішно з нього, і весь переляк її як рукою зняло.

- Бувай здоров! - глузливо вигукнула вона, впевнено  відштовхнулась  від стіни й
щосили натисла на педалі. Тепер дівчинка  міцно тримала руль  в руках  - доріжка
була  перед нею  рівна, як  стріла. Даремно підстрибували переслідувачі й лякали
несподіваними гудками, даремно забігали наперед, сподіваючись, що Варя ненароком
виїде за магічну лінію, даремно намагались засліпити яскравими спалахами фар...

Даремно!

Нарешті доріжка вивела її з Похмурого тунелю!

Та біля перехрестя дівчинці довелося зійти на тротуар - доріжка скінчилась.

Перед  нею височіла  дивна кам'яна  стіна, викладена з  цегли трьох  кольорів  -
зеленої знизу, жовтої посередині та червоної угорі.

Триколірний  замок!  Там  знемагає  добрий  та мудрий Знавець-Моргунець із своєю
дружиною. Як випустити його звідти? Як хоча б підійти до воріт?

Автомашини не пропустять її до замку.

Як бути? Що робити? Усі чекають, коли вона порятує їх.

Чекають Малько-Ванько і Рукастик-Смугастик, які захрясли на "Острівці  безпеки".
Довго вони там не витримають.

Чекають бабуся, мама, тато...

Чекають усі мешканці країни Чарівна Круговерть...

Поруч почулося чиєсь сопіння. Це знову був Жучок.

- Ану,  геть звідси! - Варя роздратовано тупнула  ногою. - Набрид  уже!  І  чого
лізеш? Чого вп'явся своїми баньками?

- Апч-чихше! Тихше, - зашипів Жучок. - Я допоможу тобі...

- Так я і повірила!

- Справді! Я кажу  чистісіньку правду! -  палко зашепотів  Жучок. Тільки звільни
Знавця-Моргунця, хай він швидше наведе лад...

- А  навіщо цей лад?  - здивувалася Варя. - Адже вам, машинам,  так подобається,
коли його немає, і ви гасаєте мов очманілі.

- Ось це й погано!  - плаксиво мовив Жучок. - Великі  зухвалі  машини їздять, де
хочуть, кривдять нас, маленьких і слабих. Ні проходу, ні проїзду не дають.

Тільки зараз Варя помітила, який у Жучка зім'ятий і побитий вигляд.

-  Раніше  хай  би  хто  насмілився   мене  штовхнути!   -  скаржився  Жучок.  -
Знавець-Моргунець  і його дружинники відразу ж суворо карали кривдника! А тепер,
так і дивись, зовсім затовчуть...

- Чого ж ти ганявся за мною? Та ще й глузував, насміхався.

-  Я  насміхався і  ганявся  не з своєї волі. Громобій наказував.  Загрожував на
запчастини пустити.

Він говорив  так щиро, так  жалібно  блимав запорошеними  "блимавками", що  Варя
повірила.

- Гаразд, - зважилася вона. - Але як ти мені допоможеш?

- А я покажу, як  пройти до  замку! - зрадів той. - Тільки ти нікому не кажи, бо
мені таке буде...

- Заспокойся, - всміхнулася Варя. - Я нікому не скажу.

-  Тоді  слухай,  -  Жучок  притишив  голос  і  боязко подивився на  машини,  що
з'юрмилися на перехресті. - До замку можна пройти тільки по "зебрі".

- По якій "зебрі"?

-  Онде бачиш,  поперек вулиці  білими смужками  намальована  доріжка.  Це  і  є
"зебра". Кажуть, такий кінь є -  весь у смугах, та мені не довелося його бачити.
І взагалі я коней не бачив, бо в місті їх немає, - додав він.

- А я бачила, - всміхнулася Варя. - І коней, і зебр. Щоправда, по телевізору...

Вона знову подивилася на доріжку-"зебру".

- Але ж он машини їдуть і через "зебру"...

-  Це не  має значення.  Як тільки на  "зебру" ступне  пішохід,  усі  автомобілі
відразу ж зупиняються.

- Чому?

- А  тому, що вона теж зачарована. І  "Острівець  безпеки",  на якому залишились
твої друзі,  і велосипедна  доріжка, і тротуари -  все  це  заборонене  для нас,
машин.  Якщо  хтось  не  послухається  і  порушить  заборону,  то  можуть колеса
повідпадати...

- Оце так заборона! - похитала головою Варя.

Вона приставила велосипед до стовпа.

Машини насторожено загурчали й зсунулися ще щільніше.

Дівчинка рішуче ступнула на смугасту доріжку. Всередині в неї все завмерло.

- "Зебра"! Вона йде по "зебрі"! - зойкнув хтось злякано.

І машини кинулися у різні боки.

Варя повільно перейшла вулицю.

- Все! Ось тепер усе! - радісно  закричала вона, зняла з шиї маленький біленький
свистунець з променистими камінцями й піднесла його до вуст...

Немов тисячі тисяч крихітних срібних дзвіночків розсипалися!

Ворота здригнулись і повільно відчинились.




Дружина Знавця-Моргунця


На подвір'ї стрункими лавами стояли...

...ЗАГОНИ ВОЇНІВ!

Синіх - з круглими та квадратними щитами.

Жовтих - з круглими та трикутними щитами.

Білих - з щитами в синій та чорній рамках.

Смугастих - чорно-білих.

А перед ними... перед ними височів незвичайний богатир з дванадцятьма очима!

- Знавець-Моргунець! - прохрипів хтось у натовпі машин.

Знавець-Моргунець махнув рукою у білій рукавичці й громовим голосом скомандував:

- За-а-агони! На місці кро-о-оком руш!

У ту ж мить воїни почали розмірено крокувати на місці:

- Раз-два! Раз-два!

Яскраво-червоним вогнем спалахнули верхні  очі  ватажка. І всі разом, відбиваючи
такт, заспівали:

Запалав червоний

Руху заборона.

Все стоїть!

Та  ось згасли  червоні очі. Запалали  середні й  залили  все навколо  променями
золотавого світла.

Попередив жовтий:

Будь напоготові!

Через мить...

Згасли жовті очі, й відразу ж чистим зеленим вогнем засяяли нижні, смарагдові.

Ось зелений вогник

Рухатись дозволив.

Марш!

За  знаком  командира загони  рушили  з  місця.  Машини  розсипалися врізнобіч і
кинулись навтікача.

- Раз-два! Раз-два!

Знавець-Моргунець приймав парад.

- Вітаю вас, синьоокі Дружки-Кружки! - вигукнув він.

Перед ним проходив перший загін воїнів. Вони співали:

Вдень, вночі, у спеку й холод

Ми на варті, ми довкола

І на вулицях, в провулках,

На дорогах і завулках!

- Раз-два! Раз-два! - з'явився інший загін.  Потім ще інший, потім ще... Нарешті
з'явився загін Рукастиків-Смугастиків. І всі схожі між собою як дві краплі води.

- Вірні  мої помічники!  - вигукнув Знавець-Моргунець. - Охоронці порядку! Добрі
та уважні Рукастики-Смугастики!

Загони проходили перед Знавцем-Моргунцем і прямували до воріт.

Коли пройшли останні лави дружинників, вулиця стала тихою і безлюдною.

Варя схаменулась: час їхати назад до своїх друзів!

Вона не  гаючись знову  стрибнула  на сідло  велосипеда  й  покотила  слідом  за
дружиною Знавця-Моргунця.

Коли  б з  нею був вірний  і кмітливий  Рукастик-Смугастик,  то застеріг би  від
прикрої помилки.

Вона їхала тією ж самою велосипедною доріжкою!




Підступний задум


Дружина йшла  вулицею.  Воїни  карбували  крок.  Від  струнких  лав  раз  у  раз
відокремлювалися групи дружинників і займали пости на перехрестях і провулках.

На "Острівці безпеки" в цей час стояли Малько-Ванько та Рукастик-Смугастик. Вони
боялись,  що  в тісноті й  штовханині якась очманіла  машина ненароком  заїде на
острівець і зіб'є їх. Та цього не сталося. Автомобілі злякано  сторонилися білої
лінії, - певне, дуже не хотіли, щоб у них повідпадали колеса...

Коли машини  зринули, Рукастик-Смугастик, який нетерпляче підстрибував на місці,
кинувся  вперед. Він так поспішав до своїх, що навіть не попрощався. Лише махнув
рукою. Мить - і він вже зайняв місце в лавах Рукастиків-Смугастиків.

- Щасливо! -  кинув йому навздогін Малько-Ванько.  Раптом хтось  штовхнув його в
бік. Він здивовано озирнувся - поруч тупцював Жучок.

- Ти ще тут?

- Біда! Зараз трапиться біда! - гарячково випалив той.

- Яка біда? - Малько-Ванько насторожився.

Жучок озирнувся і прошепотів:

- Громобій наказав Тягачу доставити Шляховий Коток  на  височенну гору й пустити
його звідти на дружину Знавця-Моргунця. Коток не має гальм,  і його ніхто й ніщо
не зможе зупинити!

- Обманюєш!

-  І зовсім  не обманюю, -  образився Жучок. - Ваша  Варя теж  спочатку мені  не
вірила,  а  потім повірила. Це я допоміг їй звільнити  дружину  Знавця-Моргунця.
Отак!

- А де ж вона?

- Зараз приїде. Але не можна гаяти жодної хвилини!

- Що ж робити? - задумався Малько-Ванько.

- Біжи он  туди за ріг будинку і чекай мене там. Я відвезу тебе на ту гору, й ти
зупиниш Шляховий Коток.

- Як же його зупинити?

Та Жучок вже тікав геть - дружина підійшла зовсім близько.

- Потім скажу! - на бігу вигукнув він.

Чи треба казати,  що Малько-Ванько не гаяв  жодної  секунди? Треба було рятувати
дружину Знавця-Моргунця! За хвилину він був уже в провулку.

Чекати довго  не довелося. З-за  рогу вискочив  Жучок, але який він  мав вигляд!
Одна фара  в нього чомусь не світилась, бік був добряче пом'ятий. Та він хвацько
підкотив до тротуару.

- Сідай! - розчахнув дверцята. - Машини щось пронюхали. За мною женуться...

Ледве Малько-Ванько  опинився у  кабіні Жучка,  як з провулка  вискочило  кілька
машин. Попереду мчав грізний Громобій.

- Ось він! Стій, зраднику! - загримів він.

Жучок дав повний газ і так рвонув з місця, що хлопчика жбурнуло назад.

- Тримайся!

І почалася гонитва!

Жучок кривуляв, мов  заєць,  круто завертаючи в провулки. Переслідувачам ніяк не
випадало добре розігнатися - вони весь час стримували швидкість.

Та все ж вогненні фари Громобоя невблаганно наближалися...

- Стіна! - ахнув Малько-Ванько. - Стіна попереду! Сті-і-ій!

Але  то   була  не  стіна.  Дорогу  перекривали  важкі  залізні  ворота.   Ззаду
накочувалося ревіння Громобоя...

Та замість того щоб загальмувати,  Жучок  ще додав ходу!  Мабуть, вже  нічого не
тямив з переляку...

Малько-Ванько заплющив очі.

Тріск, скрегіт! Його шпурнуло, боляче вдарило об щось тверде...

Він розплющив очі.

Жучок  знову мчав,  тільки  вже якимось  широким  подвір'ям.  Ворота  залишилися
позаду. Хлопчик здивовано озирнувся і помітив поруч з ворітьми відчинену навстіж
хвіртку.  Перед  нею  стояв  дибки  Громобій.  Його  передні  колеса  безпорадно
крутились.

- Ох-хой! - стогнав Жучок. - Усі боки обдер.....

- У тій хвіртці? - засміявся Малько-Ванько. - Як же ти її побачив?

- Я з дитинства її знаю. Коли за нами ганявся Фургон, ми через той хід тікали. А
Фургон  зупиниться та  сердиться-сердиться! Він  навіть радіатора  не  міг  туди
просунути...

Хлопчик ще більше засміявся.

- Цить! - звелів  Жучок. -  Тут  не  можна  сміятися.  Навіть не  треба  голосно
розмовляти!

- Чому?

- Це музей відпрацьованих частин...

- Ну то й що?

- Страшно вночі тут. Бр-р! Один я б сюди ніколи не поїхав.

- А що тут такого?

- Кажуть, що ночами окремі деталі залишають музей і гуляють собі.

- Що ж тут страшного?

- Страшно,  страшно! - переконував його  Жучок. - Адже вони самі гуляють.  Самі!
Уяви, раптом назустріч тобі котиться... колесо!

- Ну й нехай собі котиться!

- Ой! - Жучок навіть затрусився. - Не кажи так! Боюсь!

- Гаразд, гаразд, - усміхнувся Малько-Ванько. - Не буду. Далеко ще їхати?

- А ми вже приїхали. -  Жучок зупинився знову біля воріт, та вже  інших, поруч з
якими була хвірточка, тільки зовсім  маленька. -  Сюди й мені  не пропхнутись, -
сумно додав він.

- Що ж нам робити?

- Підеш далі сам. Там буде вулиця.  Чуєш -  це гуркоче Тягач. Він тягне  на гору
Шляховий Коток. Поспішай!

Малько-Ванько кинувся до хвірточки. Раптом він зупинився.

- Як затримати Котка?

- Ой, я зовсім забув про це! Як затримати Котка... Х-гм... Зупинити... А взагалі
будь-яку машину може зупинити цеглина. Та де вона?..

- На будівництві! - вигукнув хлопчик, не дослухавши Жучка.

Він штовхнув хвіртку й щодуху помчав вулицею.

- Швидше повертайся! Мені страшно тут... - гукнув йому навздогін Жучок.

Вулиця вела вгору. Далеко  на тлі світанкового неба вимальовувалися дві кремезні
горбаті фігури - надзвичайно сильний Тягач та надважкий Шляховий Коток.

На бігу Малько-Ванько нишпорив навколо очима - шукав сліди будівництва.

Зненацька він перечепився і ледве не впав. Цеглина!

Вона була важка. Малько-Ванько побіг повільніше.

Він захекався, ледве переставляв ноги... І нарешті зупинився.

Далеко внизу  червоно-жовто-зеленими  спалахами  сяяла широка  площа. Це дружина
Знавця-Моргунця Урочисто виходила з провулка.

А тут угорі чийсь грубий голос прохрипів:

- Готово? Пускай!

- Зараз, - обізвався інший. - Щось трос зачепився...

- Стійте! - закричав Малько-Ванько. - Зупиніться зараз же!

І де тільки сили брались - він знову побіг.

- Хто посмів зупинити мене - найважчого з най важчих? невдоволено загув Шляховий
Коток.

Хлопчик знову задихався. Він зміг вимовити тільки одне слово:

- Цег... ли... на!

- Цеглина! - лунко відгукнувся Шляховий Коток. - Ти чуєш, друже Тягачу?

- Ой-ой-ой! - забасував перелякано Тягач. - Вони вже тут!

І рвонув щосили. Сталевий трос луснув, як нитка. Тягач кинувся навтікача.

Малько-Ванько подолав останні метри й став перед Шляховим Котком.

- Де цеглина? - розлютовано просичав той. - Я не бачу її.

- Та ось же! - і хлопчик високо підняв над головою цеглину.

- Гра-гра-гра! -  загоготів  Шляховий Коток. -  Ти загинеш,  дурний  хлопчиську!
Зараз я зроблю тебе пласким, мов зошит.

- Чому загину? - розгублено спитав Малько-Ванько.

- А тому, що це не жовта цеглина, а сіра! Хіба ти не бачиш?

- Яка різниця?

- А  така, невігласе, що Жовта цеглина та ще й на червоному кружечку - це одна з
найкапосніших дружинниць  Знавця-Моргунця,  і означає вона:  "В'їзд заборонено".
З'являється вона завжди  в несподіваному  місці, там,  де бідолашній  машині  ні
розвернутися, ні позадкувати не  можна... - Шляховий Коток зневажливо  пирхнув і
посунув на Малька-Ванька.

"Так  ось  про  яку  цеглину  говорив  Жучок!"  -  здогадався  хлопчик  і раптом
несподівано для самого себе вигукнув:

- Нічого! Я зупиню тебе й цією!

Розмахнувся щосили і жбурнув цеглину під передній блискучий вал Шляхового Котка.
Той  ще не встиг набрати швидкості  й, коли  наштовхнувся на маленьку перешкоду,
відразу ж зупинився.

- Що це таке,  що таке?-  заволав він.  - Мене зупинила сіра  цеглина! Нечувано!
А-а-а!

Та Малько-Ванько вже не слухав його лементу й побіг униз. Там, у музеї, чекає на
нього бідолашний Жучок...




Покарання Варі


Варя  чимдуж  крутила  педалі,  поспішаючи  на  допомогу  друзям.  Нарешті  вона
вискочила з Похмурого тунелю й озирнулась. Вулиця і перехрестя безлюдні - загони
Знавця-Моргунця вже пройшли.

"Де ж це  вони?" - подумала дівчинка й  пошукала очима друзів,  але на "Острівці
безпеки" їх не було. І  раптом вона побачила Рукастика-Смугастика - той  стояв у
центрі перехрестя і махав їй.

- Ось де він! - засміялася вона й повернула до Рукастика-Смугастика.

- Стій! Стій, неслухняне дівчисько! - раптом сердито вигукнув той.

Це було так несподівано й образливо, що Варя аж скипіла. Як він сміє називати її
неслухняною?

Та це, виявляється,  зовсім не той Рукастик-Смугастик! Замість блискучого шолома
на голові в нього білів берет.

На руках білі рукавички, а обличчя не усміхнене, як завжди, а суворе-пресуворе!

- Порушниця! - проказав він суворим голосом. - Тричі порушниця, ти будеш й тричі
покарана!

- Чому це я порушниця?  -  образилася Варя. - Я нічого не  порушувала,  їхала по
велосипедній доріжці  й жодного разу не  вискочила за білу лінію. А що я до тебе
зараз поїхала, так ти ж сам помахав мені рукою! Не дуже мені й хотілося! Бувайте
здорові!

- О-о-о! - застогнав Рукастик-Смугастик  і схопився за берет.  Вона абсолютно не
знає Закону Вулиць і Доріг!  Навіть ніякого уявлення про нього не має... Тебе не
можна випускати на вулицю!

-  Та  поясни  до пуття,  що ж  я  порушила?  Мені тут  інший Рукастик-Смугастик
говорив, щоб я їхала по цій велосипедній доріжці. Я так і їхала...

- Він правильно казав... Туди можна їхати по цій доріжці. А назад треба  іншою -
тією, що  проходить  на протилежному боці  вулиці.  І  цим  ти порушила найперше
правило Закону Вулиць і  Доріг - правило  правого боку! Під  час  руху всі  -  і
пішоходи на тротуарах, І машини на дорогах - зобов'язані триматися правого боку.
Інакше неминуче найстрашніше зіткнення!

Усе це він вимовив одним духом.

- Звідки я знала? - стенула плечима Варя.

- Знати - твій обов'язок! Друге порушення - ті не зупинилась, коли  я повернувся
до тебе обличчям Це - головне правило перехрестя! Порушення його веде до аварії.

Варя винувато похнюпилась.

- І третє  порушення, - невблаганно продовжував суворий Рукастик-Смугастик, - ти
не зупинилась, навіть  коли я підняв руку! За  цим сигналом зупиняється весь рух
на всіх вулицях, що ведуть до перехрестя!

- Я думала... я гадала... що ти мене кличеш.

- Якщо  всі так  подумають і кинуться  до мене,  коли я підніму руку, до чого це
приведе?

- До  тебе,  -  прошепотіла дівчинка.  Рукастик-Смугастик мимохіть усміхнувся, і
Варя побачила, що він зовсім не суворий, і вона посмілішала.

- Але ж я не знала...

- А ось  для того, щоб ти знала, -  знову посерйознішав Рукастик-Смугастик, - ми
зараз відправимо тебе, дівчинко, до  Кімнати  Знань.  Там тебе  пригостять  дуже
смачними пиріжками,  які  поліпшують пам'ять, і тобі буде  легше вивчити правила
Закону.

- Та мені треба якнайшвидше додому! - злякано запротестувала Варя.

- Поки не опануєш правил, ми не випустимо тебе на  вулицю. Багато отаких, як ти,
поспішають  додому,  а  потрапляють  до лікарні.  Адже  через твої незнання може
виникнути аварія.

За його знаком  звідкілясь з'явився  ще один  Рукастик-Смугастик, але  в чорному
береті та чорних рукавичках. Він узяв дівчинку під руку.

- А велосипед! Треба відвести Петрикові!

- Не турбуйся. І велосипед відведемо куди треба, і тебе.

Дівчинку привели  до  великої кімнати,  де всі  стіни  були обвішані кольоровими
картинками. А посеред кімнати на підлозі Варя побачила...

...місто!

Таке ж іграшкове місто, як у таємничій кімнаті дитячого садка "Парасолька".

Варя озирнулась. Рукастик-Смугастик  кудись  зник. Тоді вона  простягла  руку  й
торкнулася найближчої машини.

Та покотилась - дедалі швидше й швидше...




Дід Драндулет і П'яте Колесо


Малько-Ванько відчинив хвіртку  й зупинився. Широкий двір був тьмяно  освітлений
ліхтарями.

Нікого.

Куди ж подівся Жучок?

Хлопчик огледівся, потім нерішуче зробив крок, другий...

- Стій! Ні з місця!

Прямо на нього мчало колесо. Звичайне автомобільне колесо.  Точніше, незвичайне,
бо котилося саме, без ніякого мотора. Зате горлало ніби навіжене:

- Попався! Ще один попався! Від мене не втечеш!

Та Малько-Ванько  й  гадки  не мав тікати.  Він з  усмішкою розглядав  дивовижне
колесо.  Звідки воно взялося? І тут згадав  розповідь  Жучка про  те,  що тут, у
музеї, запасні частини гуляють ночами.

- Виходить, це правда? - вихопилося у нього.

- Що правда? - насторожилось колесо й зробило хвацьке коло біля Малька-Ванька.

- Те, що ви гуляєте вночі?

- Дурниці! - запально відрубало колесо. -  Всі перебувають на своїх місцях. Чому
б це їм гуляти вночі? Я не дозволю! Ти мене ще не знаєш!

- Не знаю, - кивнув Малько-Ванько. - Я тебе вперше бачу. А хто ти такий?

- Я - головний доглядач музею.

- Ти дивись... Оце так...

- А звуть мене П'яте Колесо.

Настала мовчанка.

- Боїшся? - раптом співчутливо спитало П'яте Колесо.

- А чого б це мені боятися?

- Як це чого? - випнулося П'яте Колесо. - Не чого а кого. Мене, наприклад.

- Тебе? - здивувався хлопчик.

- Мене всі бояться! Ось Жучок, недавно...

- Жучок? - стрепенувся Малько-Ванько. - А де він?

- Довелося  відпустити його,  - самозадоволено пхикнуло  П'яте Колесо. - Він так
боявся, так боявся! Тремтів,  заїкався, плакав... Ну, Дід Драндулет  і зглянувся
над ним.

- Який Дід Драндулет?

- Найголовніший доглядач. Ось я тебе зараз і поведу до  нього. Він такий суворий
- жах! Але ти його не бійся, гаразд?

- І  не подумаю, -  пробурчав Малько-Ванько. Та П'яте Колесо не  слухало його  й
гордовито продовжувало:

- Дід  Драндулет казав мені: "Ти найпотрібніше колесо! Про тебе навіть прислів'я
склали: "Потрібен,  як  п'яте колесо". Ну, ходімо  до  нього. -  І воно  поважно
покотилось попереду Малька-Ванька.

У темному закутку біля паркана хтось завовтузився і зітхнув.

- Кхе, кхе, кхе...

- Дідусю Драндулете, прокинься! - пронизливо залементувало П'яте Колесо.

- Ну, що там, що? - заскрипіло в закутку. - Що скоїлось?

- Ще одного веду! Ще одного!

Колесо  підштовхнуло  хлопчика  до паркана.  Малько-Ванько  пройшов  ще  трохи і
побачив під накриттям старий автомобіль. Колеса в  нього були, мов у велосипеда,
й висіли в повітрі - під автомобілем виднілися високі підпірки.

- Кахи, кахи,  -  продовжував відкашлюватися дивовижний автомобіль.  Від напруги
він ворушив колесами. - Ох, і ніченька сьогодні... Навіжена! Чому галасуєш?

- Ось! Знову зловмисника привів!

- Овва! - продеренчав  Дід Драндулет. - Ну  й часи пішли:  по два зловмисники за
одну ніч попадаються. Як тебе сюди занесло? - звернувся він до Малька-Ванька.

- Я Жучка шукаю.

- Кого? Га?

- Кричи дужче! - загорлало П'яте Колесо.

- Я! Жучка! Шукаю! - несамовито вигукнув Малько-Ванько.

- Якого Жучка? А-а, цього... кахи. Був тут, був. Я хотів йому нову  фару дати та
шину  замінити,  а  він так налякався, навіть  слухати  не захотів, одне  тільки
торочив:  відпусти  та відпусти,  дідусю,  більше,  мовляв,  не  буду.  Довелося
відпустити... Ото дременув!

- Мене злякався, мене! - підскакувало П'яте Колесо. - Правда, Діду Драндулете?

- Правда, правда.

Малько-Ванько з усіх боків роздивлявся недоладного автомобіля.

- А чому ти такий дивний? - нарешті не витерпів він.

- Не дивний, а давній, - образився Дід Драндулет. - Коли я молодий був, ніхто не
називав мене  дивним, а навпаки, самі  диву давались, захоплювалися казали: який
вельможний Кабріолет! Який гарний та гожий!

-  Не Кабріолет, а Драндулет, - втрутилося  П'яте  Колесо. - І все  ти  плутаєш,
дідусю...

- Сам ти плутаник!  - розсердився Дід Драндулет. - Кажу тобі, що  я - Кабріолет.
Це вже коли постарів та спорохнів,  почали називати Драндулетом... Ось, зачекай,
постарієш - і тобі якусь назву придумають... П'ята Дірка!

П'яте Колесо надулося  від  образи й  відкотилося  вбік.  А  Дід  Драндулет  так
розходився, що аж підстрибував на підпірках.

-  Чи ти знаєш, чи  відаєш, хто такий Кабріолет? Рід Кабріолетів найзнатніший  і
найдавніший у Чарівній Круговерті!  От життя  тоді  було!  - теревенив старий. -
Куди захочеш, туди й мандруєш. Тільки  недовго  так тривало...  -  закінчив  він
сумно.

- Чому? - в один голос запитали хлопчик і П'яте Колесо.

- Ось послухайте...




Безладдя

>
- Було це чи не було, казка це чи  бувальщина, тільки бачив я все на власні очі,
- почав Дід Драндулет. - Коли з'явилися перші автомобілі, вони самі ще не знали,
якими їм бути. І небачені чудовиська запрудили шляхи.

Рогаті автомашини.

Їжаки-автомобілі, в яких кузови були всіяні гострими сталевими голками.

Гнучкі й довгі машини-гадюки.

Круглі  та тугі, ніби м'яч,  грузовики. Вони могли підібгати  колеса й  котитися
бездоріжжям.

Автострибуни.

Були   навіть   автомобілі,   які   могли  розсипатися   на   безліч   маленьких
автомобільчиків, пролізти через будь-яку  шпаринку,  а потім  з'єднатися і знову
їхати далі.

Були машини з вісьмома колесами  -  чотири  внизу, стільки ж зверху.  Коли  вони
перевертались, то могли спокійнісінько їхати далі догори дном.

Зустрічалися  триколісні та  двоколісні. А одного  разу  з'явився  автомобіль на
одному колесі! Чудернацький вигляд  він мав - довгий  і тонкий,  мов телеграфний
стовп.

- Як же він їздив на одному колесі? - здивувався Малько-Ванько.

- Ще й як їздив! Автостоп - так його стали називати  - хвацько носився не тільки
по дорогах, а й по стежках, бордюрах і навіть... по карнизах будинків.

- А по карнизах навіщо? Хіба була потреба?

- Потреба була! Тому що  - і це  було найголовнішим -  автомобілі  не  тільки не
знали, який вигляд вони мали, а й не відали, як їздити. Кожен мчав, куди хотів і
як хотів. Плутанина,  безладдя! І була це країна Безладна Круговерть. На дорогах
весь час траплялися  сутички, аварії, чвари,  скандали,  бійки. То Їжак  штрикне
когось  своїми  колючками, то Рогач потовче,  то Автогадюка задушить  у сталевих
обіймах...  На  дорогах  затори, пробки!  А машин  ставало дедалі  більше. І ось
одного разу на головній площі  Круговерті  утворився величезний затор. Тиснули з
усіх боків  і  дедалі  сильніше.  От  у когось затріщав  кузов,  лопнуло колесо,
дзенькнуло скло... Лунали крики, стогони гармидер несосвітенний!

Але раптом настала мертва тиша  - всі оніміли з жаху. Високо над площею запалало
червоне світло! Червоне! А треба сказати, що автомобілі бояться червоного світла
як вогню.  Тому що  в  нас, автомобілях,  повно  бензину,  мастила.  Ледь  іскра
потрапить - не поїдеш,  а полетиш! Ось тільки в різні боки, кахи-кахи... в різні
боки.

-  Ну, а далі, далі! - підстрибувало П'яте Колесо. - Хто вибухнув, хто згорів на
перехресті, га?

- Ніхто  не  вибухнув, ніхто не  згорів, -  сварливо відповів Дід Драндулет. - А
горіла  червоним  світлом  єдина  фара  Автостопа -  дві ж  на  ньому  ніде було
примостити, хіба що як гудзики - одна під одною.

Його затиснули на самісінькій  середині перехрестя  з чотирьох боків, та так, що
від напруги й гніву фара почервоніла. Всі спочатку злякались - а раптом Автостоп
палає? І оніміли з переляку. Але тут закричав Автостоп. Він завив, ніби сирена.

- Е-е-гей! -  волав він. - Що ви робите, дурні автомобілі - мідні лоби,  залізні
голови?  Навіщо душите  й  калічите  один  одного? Адже  дороги  навколо вільні,
вільні! їдьте, куди хочете!

- Де ж  вони вільні? -  загомоніли  машини. - Ми  не  бачимо. Всі дороги забиті,
запруджені.

- Це тому, що  ви дивитесь під колеса й далі свого радіатора нічого не бачите! -
гукав Автостоп. - А я бачу далеко. Я бачу вільний шлях!

І він почав  показувати  машинам, куди їхати, і так блискав червоним  вогнем, що
всі машини швиденько розбіглись.

Автостопу дуже  сподобалось командувати, й  він залишився на перехресті. Але всі
машини об'їжджали  площу - так вони боялися  небаченого червоного вогню. І серед
автомобілів пішли страшні чутки про  перехрестя, на якому злий  Автостоп  живцем
спалює неслухняних.

Дід Драндулет  замовк  і,  здається,  заснув.  П'яте  Колесо нетерпляче забігало
навколо, потім штовхнуло старого.

- Га? Що? - прокинувся той.

-  Все ти казки розказуєш,  діду!  - заверещало П'яте  Колесо. - А що далі  - не
знаєш, не відаєш. Ось і мовчиш. Вигадуєш, мабуть...

- Нічого я  не вигадую, - розсердився Дід Драндулет. - Якщо не подобається, можу
не розповідати.

- Розповідай, розповідай далі! - почали навперебій Просити Малько-Ванько і П'яте
Колесо. - Нам дуже цікаво...

Дід Драндулет пом'якшав і продовжував:

- І зажурився самотній Автостоп, затужив. А залишити перехрестя не зважувався: а
якщо автомашини знову з'їдуться та без нього, височезного Автостопа, перечавлять
одна одну?

Та одного разу занесло на площу якогось  малюка, котрий втік з дому від батьків.
Коли він побачив таку простору площу, то навіть заверещав від захоплення і почав
носитися туди й сюди. І ледве не налетів на Автостопа.

Вибачився чемно, позадкував, а потім об'їхав навколо нього й питає:

- А чому ти такий витягнутий?

- Щоб далеко бачити, - відповідає лагідно Автостоп. Він теж зрадів малюкові.

- А що це там світиться нагорі, га? У твоєму оці?

- Це світиться надія моя зелена.

- Зелена!  Зелена! - застрибав малюк. - Зовсім як м'яка травичка  на  лужку біля
нашого будинку.

І він помчав по майдану й вигукував:

- Сюди! Всі сюди! Подивіться, яке гарне світло я знайшов!

На його лемент збіглись автомобілі з усього міста. Та коли побачили, що в єдиній
фарі   Автостопа   палає  не  страшне   червоне  світло,   а   зовсім   інше   -
променисто-зелене, невимовне зраділи.

- Ой,  як це чудово!  - казали  вони.  - Зелене світло - то колір тінистого гаю,
рівних  лісових галявин з м'якою шовковистою травою, яка не псує шин. Це затишні
улоговини  з  прохолодними  струмочками,  де   можна  напитися  досхочу   чистої
джерельної водиці, яка не засмітить радіатора. Хай  же  це світло горить завжди,
наш улюблений Автостопе, і нагадує нам про ті приємні хвилини, коли ми гуляли на
околиці Круговерті.

І вони закружляли  у танку  навколо Автостопа, а той  розчулився і не знав, куди
подітися від радості. А зелене світло розгорялося дедалі яскравіше  і яскравіше,
поки не стало  чисто  смарагдовим.  Тоді у всіх вирвався  вигук захоплення. Вони
закружляли ще швидше і заспівали:

Наш зелений,

наш зелений,

наш зелений Автобрат!

І віднині

прислухайтесь

до усіх його порад!

А за містом  на  смітнику в цей  час вовтузився  Сміттєвоз. Він  по саму  кабіну
вивалявся в багні і  в розпал  веселощів  з'явився на  головній площі.  Він мчав
щодуху й галасував:

Тра-та-та, тра-та-та,

Геть з дороги, дрібнота!

Ось-ось  очманілий  гультіпака  вріжеться  у  танок...  І  раптом  око Автостопа
спалахнуло пронизливим жовтим вогнем. Немов саме сонце гнівно подивилося з неба.
Сміттєвоз тільки жалібно вискнув і різко загальмував.

- Як ти  посмів з'явитися сюди в такому  вигляді?  -  загримів  Автостоп. - Мені
соромно за тебе!

- Пробачте мені, - заскиглив Сміттєвоз. - Я більше ніколи-ніколи не буду, тільки
не засліплюйте мене...

- Гаразд,  на перший  раз я  тобі  вибачу,  - мовив  Автостоп. - їдь  і  працюй.
Добросовісно збирай і вози сміття, наводь чистоту на вулицях.

Присмирнілий  Сміттєвоз  бочком-бочком поповз у провулок, а потім  його тільки й
бачили. Кожному зустрічному  він розповідав про всесильного чарівника Автостопа,
який одним поглядом може засліпити...

- Ось  так,  діти мої,  і залишився Автостоп командувати  на  перехресті.  А щоб
бачити все довкруж, завів багато очей. І кожен, хто підійде до перехрестя, знає:
запалали горішні очі червоним світлом це найсуворіший наказ зупинитися. Середні,
жовті, радять почекати.  А  нижні,  зелені  й лагідні,  дозволяють  рухатися.  І
називається звідтоді цей всесильний чарівник...

- Знавцем-Моргунцем! - вигукнув Малько-Ванько.

- А  країна стала називатися  Чарівною  Круговертю. Бо кожен, хто потрапить у цю
країну,  не  заплутається  і не  загубиться.  Знавець-Моргунець потурбується про
кожного  подорожника, кожному вкаже  правильний напрямок. У  нього  тепер багато
помічників  -  ціла  дружина, -  продовжував Дід Драндулет.  -  Вони допомагають
наводити порядок на вулицях та дорогах. І всі машини їх слухаються...

- Ні, вже не слухаються, - сумно промовив Малько-Ванько.

- Як це так? Чому не слухаються? - здивувався Дід Драндулет. - Хто їм дозволив?

Малько-Ванько похнюпився. Адже це він у всьому  винний!  І розповів  про те,  що
сталося цієї ночі у Чарівній Круговерті.

- А зараз мені треба розшукати Варю, - закінчив він.

- Ну, якщо ви так хоробро визволили дружину Знавця-Моргунця, то  я допоможу вам,
- закректав Дід Драндулет. - Поїдемо разом шукати Варю.

- Оце добре! - зрадів хлопчик.

- На спасибі далеко не заїдеш, - пирхнув  Дід Драндулет.  - Ти спочатку  почисть
мене, змасти гарненько, напій  бензинчиком і водичкою, а  потім я  тебе  повезу.
Гаразд?

- Гаразд! Тільки... тільки я не знаю, як це робиться.

- А я покажу! - підскочило П'яте Колесо. - Я тобі все-все покажу!

І  хлопчик  узявся  за  роботу.  Він  ретельно  стер  порохняву  з  кузова  Діда
Драндулета, щедро змастив усі суглоби, залив води й чистого бензину...

- А тепер поверни важіль - отой, що внизу, - промовив Дід Драндулет.

Малько-Ванько вчепився  за важіль, натужився і з великим зусиллям повернув його.
Підпірки повільно опустилися. Дід Драндулет скрипнув і опинився на землі. Двигун
його задеренчав,  запирхав.  Драндулет виїхав з-під накриття, зробив велике коло
по двору і хвацько загальмував. Він блищав, мерехтів і взагалі - сяяв!

- Згадаймо молодість!- вигукнув він. - Ну, тепер сідай, зараз помчимо!

Малько-Ванько стрибнув на сидіння  і  з  неприхованим задоволенням погойдався на
пружному оксамиті. В кабіні старого автомобіля було затишно й зручно.

- І я з вами! І я з вами! - заскакало навколо П'яте Колесо.

- А хто ж буде стерегти музей? - заперечив Дід Драндулет.

Але П'яте Колесо так жалібно зашипіло, що він пом'якшав і урочисто проголосив:

- Тепер ти залишаєшся найголовнішим наглядачем.

П'яте  Колесо  відразу гордовито  роздулось.  Дід Драндулет наказав йому  пильно
стерегти музей, нікого із зловмисників і близько не підпускати.




Правильний Професор


Туман плавав навколо Варі, над Варею і в очах Варі.

З туману раптом долинув сердитий голос:

- Скільки  разів  попереджав: не залишайте  дітей самих...  у місті.  Вони так і
дивляться, аби щось з місця зрушити... або когось. Особливо оті... оці... які не
мають знань.

- А сюди тільки такі й потрапляють, - чомусь радісно відповів інший голос.

- Тим більше, тим більше!

Туман  розсіявся.  З  нього  випливли   дві  фігури.  Одна  була  знайома  Варі.
Рукастик-Смугастик, який  привів її  сюди, виструнчився посеред Кімнати Знань. А
інша фігура... оце так фігура! Окуляри  -  найбільші окуляри, які Варя  бачила в
житті. Ніс  - найбільший  ніс!  Ось на такому носі й могли триматися такі великі
окуляри.  Волосся  - найзапатланіше волосся! Здавалося, кожна  волосинка  так  і
хотіла злетіти з голови.

Фігура помітила, що Варя  дивиться на  неї, і  спрямувала на дівчинку  довгий  і
сухий палець:

- Ще хвилина -  і  ти  б  могла загинути. -  Палець накреслив  дугу і  вказав на
іграшкове  місто  біля ніг  Варі.  -  Добре,  що я  встиг вчасно  уповільнити...
запобігти... зупинити...

Той, хто говорив це,  заплутався. Спробував пригладити своє волосся, та  де там!
Воно здибилося ще більше, і по ньому пролетіли блакитні іскри.

- Професоре, у вас голова іскрить! - злякано вигукнув Рукастик-Смугастик.

- Це  думки іскрять, думки, - сварливо відмахнувся Професор. -  Так ось, зараз я
зберуся  з  думками й скажу...  - Він знову  повернувся  до Варі:  -  Дивись, що
наробила твоя цікавість!

Дівчинка  пильно подивилась  на іграшкове місто.  Ніби нічого в ньому, на перший
погляд,  не змінилося. Ось тільки автомобіль... той, до якого вона доторкнулась.
Він валявся догори колесами!

-  Мені  довелося його  перевернути!  - вигукнув  Професор.  -  Щоб запобігти...
зупинити...  знешкодити.  Інакше  всі  машини теж поїхали б. А  куди? Адже я  не
розставив ще дорожніх знаків, покажчиків, стрілок,  не  ввімкнув  світлофорів на
перехрестях. Це можна зробити тільки з допомогою чого?

- Рук... - відповіла Варя.

- ЗНАНЬ!

Він так вигукнув це слово, що Варя аж підскочила.

- Чого ви кричите? - тремтячим голосом запитала вона. - Я ж не знала...

- Ось я і  кажу,  -  забурмотів  Професор і схилився над містом. -  Не знала,  а
лізла... втручалась. Добре, що все обійшлося гаразд - без поломок і нещасть, без
потреби  в запчастинах.  Га? Я  тихенько-тихенько її  перевернув...  м'яко-м'яко
поклав...

Він поставив автомобіля і почав благати Варю:

- Не чіпай більше тут нічого, добре? Я тебе дуже-ду-же прошу!

Дівчинку це чомусь ще більше злякало.

- Та не буду я нічого у вас чіпати! - вже зі слізьми  на  очах промовила вона. -
Відчепіться від мене!

Професор погладив її по голові й почав утішати:

- А ось відчепитися від тебе я ніяк не можу. Тому що причеплений... притулений..
 прилаштований  для того, щоб  давати вам  знання.  Отим,  хто їх не має. Адже я
професор з правил... професор правил...

- Правильний Професор! - підказав Рукастик-Смугастик.

Професор усміхнувся і жартівливо насварився на нього пальцем:

- Знаю, знаю! Так ви  мене кличете... називаєте. Ну, нехай. -  Він повернувся до
Варі.

- Я буду  розповідати  і пояснювати  тобі правила Закону Вулиць  і Доріг, -  він
накреслив  пальцем  у повітрі щось дуже  хитромудре. -  Кожна  літера  з великої
літери... тобто слово. Зрозуміла?

- Зрозуміла, - відповіла дівчинка, хоча нічого не  зрозуміла  -  який закон, які
літери.  Та Правильний  Професор  залишився задоволений її відповіддю  і  навіть
потер руки  так сильно,  що  знову заструмували блакитні іскри - цього разу  від
довгих сухих пальців.

-  Професоре,   у  вас   руки  іскрять!   -  зляканим  голосом   знову  вигукнув
Рукастик-Смугастик.

- Це енергія моя іскрить, енергія! -  нагримав на нього  Правильний  Професор  і
гучно, ніби звертався до великої аудиторії, оголосив:

- Отже, почнемо!

Варя озирнулася. Нікого, крім неї, в кімнаті не було.

- Ти чого озираєшся? - підскочив до неї Правильний Професор. Кого чекаєш?

Вона раптом відчула страшенний голод і згадала, що їй говорили на перехресті.

- Пи... пиріжки, - вирвалося у неї.

-   А,   пиріжки!   -   Правильний   Професор   усміхнувся   і   повернувся   до
Рукастика-Смугастика. - Ти чув?  Принеси їй пиріжків,  які поліпшують пам'ять. І
негайно, негайно!

Той вийшов і за хвилину  повернувся з тарілкою рум'яних запашних  пиріжків. Вони
виявилися навіть гарячими, аж парували, і були такі смачні - не описати! Варя ще
не знала, яка начинка всередині - сир чи капуста, а вже брала пиріжок.

Рукастик-Смугастик дивився на неї і голосно ковтав слину.

- Тихіше ковтайте! - пробурчав Правильний Професор і теж ковтнув слину.

Тоді Варя підсунула їм тарілку:

- Їжте й ви. Беріть, беріть, вони такі смачні! Не пошкодуєте...

Рукастик-Смугастик  нерішуче  подивився  на  пиріжки,  а  потім  на  Правильного
Професора. Той зняв і зніяковіло протер окуляри маленьким носовичком.

- Якщо сказати по  правді,  я  їсти не  хочу, -  зам'явся він. - Але, як  побачу
пиріжки, чомусь завжди хочеться їх їсти...

- І в мене  те ж саме! -  здивовано вигукнув Рукастик-Смугастик.  От не хочеться
їсти, а пиріжків чомусь завжди хочеться.

- І в мене! -  радісно мовила Варя. -  Мабуть, пиріжки для того й придумані, щоб
їх хотілося їсти!

Вони засміялись і почали ласувати пиріжками.

Через кілька хвилин Правильний Професор звернувся до Варі:

- Що треба зробити, коли переходиш вулицю?

Та Рукастик-Смугастик відповів за неї:

- Коли переходиш вулицю, треба спочатку подивитися ліворуч!

- Чому? - повернувся до нього Правильний Професор.

Рукастик-Смугастик швидко дожував пиріжок і жваво проторохтів:

- Тому що зліва може з'явитися автомашина. І тоді трапиться...

- Зіт-кнен-ня! - разом закінчили вони.

- А коли дійдеш до середини вулиці, що треба зробити?

-  Подивитися  праворуч! -  раптом  вирвалося  у  Варі. Вона  згадала,  як  вони
переходили вулицю.

- Чому?

- Тому що цього разу машина може з'явитися справа! І тоді трапиться аварія!

- Правильно! - вигукнули Рукастик-Смугастик і Правильний Професор.

Потім Правильний Професор сказав:

- Ось  бачиш, ці пиріжки  справді  поліпшують пам'ять.  Ти запам'ятала  те, що я
казав, і те, чого я навіть не казав. А якщо ти не озирнешся ліворуч-праворуч, то
станеться...

- Зіткнення! - хором закінчили всі.

Після  таких ласощів Варю почало хилити на сон. А Правильний Професор все правив
та  правив  про свої правила, і щоразу Рукастик-Смугастик влад відповідав на всі
його запитання, навіть найкаверзніші.

-  Якщо  ти їдеш  на  велосипеді  і  бачиш, що  на  потрібну тобі  вулицю  в'їзд
велосипедистам заборонений, що ти зробиш?

- Зійду з велосипеда і поведу його.

- По тротуару?

- Ні, по тротуару піду сам, а велосипед вестиму по бруківці, поруч з тротуаром.

-  Молодець! - похвалив Правильний Професор. Від напруги  та  надміру  енергії з
його волосся і пальців безперервно летіли блакитні іскри-блискавки...

Та Варя щось згадала і запитала:

-  А  чому  Рукастик-Смугастик  на  перехресті  піднімає  руку,  коли  хоче всіх
зупинити?

Рукастик-Смугастик тут же відповів:

- Тому що цей жест відповідає жовтому сигналові Знавця-Моргунця.

-  Взагалі  так, -  погодився Правильний Професор. -  Але... Це історія... - він
підняв палець. - Я розповім вам, як з'явилися Рукастики-Смугастики.

- Ой, як цікаво! - у Варі й Рукастика-Смугастика відразу ж заблищали очі.

Професор заклав руки за спину й довгими кроками почав міряти Кімнату Знань.

- Я особисто  був учасником тих історичних подій.  І трапилося це... скоїлося...
відбулося, коли в  Чарівній  Круговерті з'явився Знавець-Моргунець. Він стояв на
головному перехресті та вказував автомашинам, куди й кому їхати.

Як він це робив? Червоним вогнем запалає - зупиняються всі машини.

Жовтим світлом засвітиться - приготуватися до руху. Зеленим засяє - дозволяється
їхати.

І всі автомашини слухались Знавця-Моргунця. Усі, та не всі.

Мчить якось пробоєм до перехрестя гоночний Громобій. І ще здалеку гукає:

- Пропустіть! Поспішаю! Не затримуйте мене!

Він взагалі любив гасати з шаленою швидкістю і таким ревінням,  що інші, зачувши
його, заздалегідь поступалися...

Намагався  Знавець-Моргунець його врезонити... приструнити...  загальмувати, але
де там! З гальмами у Громобоя завжди було не все гаразд.

- Ніколи мені! Я зайнятий! - лементував він.

А коли його запитували, чим він зайнятий, Громобій верз таку нісенітницю, такого
туману напускав, що доводилося вмикати протитуманні фари. Проте всі й так знали,
яке  в  нього "термінове  й  важливе"  заняття -  з  ранку  до  смеркання гасати
дорогами.

Знавець-Моргунець вже давно покарав би його, та були у Громобоя захисники.

-  Це ж гордість  наших перегонів!  - говорили  вони. - Подивіться, яка у  нього
швидкість! Які поршні, циліндри! Нехай ганяє.

Ну, гаразд. Нехай би вже сам ганяв, а то й інших на таке підбивав.

- Кого ви слухаєтесь?- казав він. - Його діло - стояти, а наше їздити.

Дехто з старших докоряв йому:

- Він  заради  нас стоїть. Заради  нашого організованого  руху. А  головне - він
Знавець! Знає, куди й кому їхати.

- Звідки ви знаєте, що він знає? - глузливо запитував Громобій.

Були й такі,  що вірили  Громобою і теж  порушували правила.  А  це приводило до
чого?

Варя і Рукастик-Смугастик тут же відповіли:

- До зіткнення!

- Так. А там, де  зіткнення, там  і нелади. От і задумався Знавець-Моргунець, як
порядок навести. Потрібні помічники - міцні, надійні руки!

І  одного  разу такі  "руки"  з'явились. Оце  так руки!  Всю  дорогу  перекрили:
відступили перед ними машини - такого дива вони ще не бачили!

Дійшовши  до  перехрестя, це  "диво"  виструнчилося  перед  Знавцем-Моргунцем  і
відрапортувало:

- Доповідає командир Маяк. Прибув у ваше сухопутне розпорядження.

Знавець-Моргунець зачудовано дивився на незнайомця.

- Як ти сюди потрапив?

- З ходовим вітром!

- А що ти вмієш робити?

- Тримати курс і дивитись небезпеці в очі!

Знавець-Моргунець замислився.

- А тримати лад і порядок ти зможеш? - спитав він. - Руки в тебе міцні?

- Що накажеш, те й буду робити, - хвацько відповів Маяк.

Знавець-Моргунець зрадів:

-  Ти  мені  й  потрібен  у  помічники!  Ось  тільки... який  порядок  ти  будеш
підтримувати?

- Я підтримуватиму найкращий у світі порядок  -  морський! проголосив Маяк. - За
морського порядку кожен іде своїм курсом, і ніяких аварій не трапляється!

- Ото гаразд, ото добре, - приказував Знавець-Моргунець. - І як це ти зробиш?

-  А  ось як!  - І  новий помічник повернувся у той бік,  куди  був  спрямований
червоний  промінь Знавця-Моргунця,  і широко  розкрив... розчепірив... розмахнув
руки,  відразу  перегородивши всю  дорогу:  жодна  машина  не  могла проїхати ні
вперед, ні назад. Рухалися тільки ті, до яких Маяк стояв боком і не перепиняв їм
дороги, - вони бачили тільки зелене світло.

Знавець-Моргунець був щиро вдячний.

-  Подав ти мені  руку допомоги.  Братерську руку,  надійну.  Буду називати тебе
братом... Рукастиком... Смугастиком. І форма в тебе гарна - далеко видна.

Так  і пішло.  Знавець-Моргунець  вказував  автомашинам шлях,  а  його  помічник
виводив їх на цей шлях.

Боком стане - машини пропускав, обличчям чи спиною повернеться дорогу заступить.
Спочатку дехто виявляв невдоволення, та швидко вгомонився.

- А Громобій? - спитала Варя.

-  Хитрий Громобій побачив, як повертається справа, і кинув порушувати  порядок.
Щоправда, на відлюдді він ще продовжував гасати, та згодом і там навели порядок.

- Щоб не  було зіткнень, - оголосив смугастий помічник, - кожен  віднині повинен
триматися одного боку, одного курсу.

У нього з'явилися свої помічники - такі ж, як він, суворі й смугасті, ось тільки
зростом  нижчі,  їх теж стали називати Рукастиками-Смугастиками.  Вони стояли на
перехрестях, дивилися за порядком на дорогах...

Нині  вони  вже  не  розводять  руки  врізнобіч,  але  всі  знають:  повернеться
Рукастик-Смугастик обличчям або спиною, це  значить, що він ніби руки розкинув -
не  можна  їхати:  червоне світло!  Можуть їхати  тільки ті,  до  яких він боком
стоїть,  а це означає  зелене  світло. А  підніме руку - значить, жовте  світло:
припинити всім рух...

Професор замовк, а потім звернувся до Варі:

- Ну що, дівчинко, тепер тобі зрозуміло... ясно?

- Так, - кивнула Варя. - А я думала, що він кличе мене, коли підняв руку...

Рукастик-Смугастик усміхнувся.

- Отож повертатися тобі треба було не по тій велосипедній доріжці, якою ти їхала
раніше, - продовжував Правильний Професор. - А чому?

- Тому що треба триматися правого боку, - впевнено відповіла Варя.




Зустріч давніх друзів


Дід Драндулет їхав нічними вулицями.

Малько-Ванько  тривожно  озирався довкола: що як  зненацька з-за рогу  вискочить
Громобій?  Та вулиці були безлюдними  й  тихими, тільки  здалеку  долинав дивний
невиразний шум. Де ж усі автомашини? Куди вони поділися?

-  Давненько  я не  мчав так  шалено вулицями,  -  самозадоволено  промовив  Дід
Драндулет, обережно долаючи вибоїну. - Аж дух захоплює!

Щоправда, Малькові-Ванькові здавалось, що вони  ледве тягнуться, але  він боявся
образити доброго діда й тому промовчав.

- Тримайся! - відчайдушне вигукнув Дід Драндулет і з рипінням та скреготом почав
розвертатися.  Він  виїхав на  велику площу і зупинився, мов  укопаний: попереду
палав  червоний   вогонь  Знавця-Моргунця,  а   з  усіх  боків  до  нього  бігли
Рукастики-Смугастики й тривожно сюрчали в срібні свистунці.

Про  всяк випадок  Малько-Ванько  сповз  з  оксамитового  сидіння і зачаївся під
кермом.

-  Ай-яй-яй!  - вигукнув Дід Драндулет.  -  Оце  так  зустрічаєш  добрих гостей,
господаре?

- Діду Драндулете! Старий друже! - загукав Знавець-Моргунець і від хвилювання, а
може, з радості спалахнув  відразу зеленим, жовтим, червоним  вогнями, від  чого
Рукастики-Смугастики розгублено остовпіли на місці.

- Пробач, будь ласка! Я спочатку не розгледів, що то за диво з'явилося.

- Отакої! - гірко промовив Дід Драндулет. А  оскільки його мотор був двотактним,
то  в  нього вийшло:  "Так-так! Так-так!  Так-так!"  Виходить, я вже, по-твоєму,
дивак? Мені вже й на світ білий з'являтися не можна?

Знавець-Моргунець зніяковів.

- Не те я хотів сказати, не те! Не дивак, а диво! Дивне дивакувате диво!

-  Сам  ти  дивак...  - почав було  Дід  Драндулет, але  тут дверцята,  до  яких
притулився спиною  Малько-Ванько, розчахнулися, і  хлопець шкереберть полетів на
землю.

- От  так штука! - здивувався Знавець-Моргунець. - Звідки  ти, хлопче, взявся? І
що ти там шукаєш?

- Шукаю дівчинку Варю,  -  пробурчав Малько-Ванько. Він  сидів навпочіпки  і тер
гулю  на  потилиці.  - Тільки я не  тут  шукаю,  а  взагалі... Нам додому  треба
повертатися.

Знавець-Моргунець  якось незвичайно  моргнув  Рукастикам-Смугастикам. Ті спритно
підбігли й виструнчилися перед своїм начальником.

- Розшукати дівчинку Варю!

Наперед виступив Рукастик-Смугастик у білому береті й білих рукавичках.

-  А  її й шукати не треба. Варя перебуває в Кімнаті Знань, куди я її  відправив
через те, що вона зовсім не знала Закону Вулиць і Доріг.

- Ай-ай-ай, -  засмутився  Знавець-Моргунець. - Як же цю дівчинку  випускати  на
вулицю, коли вона зовсім не знає правил Закону? Як можна довірити  їй самостійно
ходити по Чарівній Круговерті? Вона ж не зможе повернутися додому!

- Тепер вона зможе сама ходити вулицями, - впевнено відповів Рукастик-Смугастик.
- Професор допоміг  вивчити всі правила. І  зараз  вона  їсть знамениті  пиріжки
пам'яті, щоб добре все запам'ятовувалось.

Малько-Ванько голосно ковтнув слину і сказав:

- Я теж хочу пиріжків...

- Тоді до професора! Негайно до Правильного Професора!




Замкнене коло


- Слухайте, - мовив Правильний Професор і почав протирати окуляри. - Щось швидко
стали пиріжки зникати... випаровуватись... пропадати. Щойно ціла тарілка була...

- Та загула! - радісно підхопив Рукастик-Смугастик і змовницьки підморгнув Варі.
- Ще принести?

Правильний Професор підозріло подивився на дівчинку  На Вариному платтячку  була
нашита велика строката кишеня, яку вона вщерть  напхала пиріжками. Підрум'янений
кінчик одного з них зрадницьки виглядав з кишені.

Дівчинка почервоніла й похнюпилася. На її очах виступили сльози.

- Я... я не собі, - схлипнула вона. - Малько-Ванько, мабуть, голодний. І я...

- Он воно  як,  ти взяла їх для  Малька-Ванька?  - зрадів Правильний  Професор і
почав її  утішати. - Ну, не плач...  не  рюмсай... не розкисай.  Це  навіть дуже
добре, що  ти подумала про Малька-Ванька. Про друзів не забувають. Чому ж ти нам
нічого не сказала... не  повідомила? Хочеш, ми  тобі  ще  цілу тарілку  пиріжків
дамо? Га? І ти непомітно їх у кишеню...

- Більше не влізе, - простодушно мовила Варя. - Тут їм і так тісно...

Цієї миті на вулиці  загудів клаксон  автомобіля. Рукастик-Смугастик  стрімголов
вилетів і тут же повернувся:

- Це за тобою, Варю!

- Хто це? - чомусь злякалась вона. Та в дверях вже з'явився Малько-Ванько.

А Професор провадив далі:

- Навіть  якщо  ти забула  якесь  там правило  -  не  біда.  Найголовніше  -  не
розгублюйся, не кидайся, куди попало, а подумай... поміркуй... помисли.

- А якщо думати ніколи? Якщо машина на мене летить?

-  На  того, хто думає, машина не налетить! - розсердився Правильний Професор. -
Думати треба заздалегідь... завчасно... наперед! Зрозуміло?

Хлопчик і дівчинка кивнули.

- Ось я і кажу, якщо  забудеш щось,  зупинись, вдихни глибоко  кілька  разів - і
згадаєш.

Варя поцікавилась:

- Кілька разів - це скільки?

- Скільки? - Правильний Професор замислився. - Скільки... гм...

Він приставив палець до  чола, потім схрестив руки на грудях,  далі заклав їх за
спину, відтак засунув у кишені.

І тут обличчя його посвітлішало.

- Ага!.. Ось. - Він витягнув  з кишені гумову надувну  кульку. Звичайну  кульку,
яку надувають під час свят і пускають у небо. Жовту.

- Ти запитуєш, скільки разів? Поки не надмеш цю кульку. Тримай.

Нарешті вони вирушили додому  -  допитлива Варвара  і  пустун  Малько-Ванько. їх
чинно віз Драндулет-Кабріолет. Професор  та Рукастики-Смугастики ще довго махали
їм услід і бажали щасливого повернення.

Вони проїхали Похмурий тунель, проминули Триколірний замок  і виїхали  на  пряму
дорогу, яка вела за околицю Чарівної Круговерті.

Та на цьому пригоди наших героїв не закінчилися.

Коли вони вже збиралися залишити чарівну країну, їх зупинило П'яте Колесо:

- Стійте! Попереду - страшна небезпека!

Дід Драндулет уповільнив хід:

- Яка небезпека? Де вона?

- Попереду. Там, куди ви їдете.

-  Ми  їдемо до  Замкненого  Кола,  -  поважно  мовив Дід Драндулет.  Звідти  ми
виберемося на потрібний нам шлях.

- Нікуди ви звідти не виберетесь. Там зібралися всі автомашини...

Попереду наростав якийсь глухий шум.

- Це вони...

- Ой, а чи не можна повернути назад? - захвилювалась Варя.

-  Не-е-е можна, - заперечив Дід Драндулет. - Тут ні повертати, ні зупинятися не
можна. Заборонено. Всі дороги ведуть до Замкненого Кола.

Його немов магнітом тягнуло - котився дедалі швидше й швидше. Поворот і...

...відкрилось Замкнене Коло!

- Тримайтеся! - гукнув Дід Драндулет.

П'яте   Колесо   прудко  стрибнуло   на   зап'ятки  -   там   виявилося  затишне
гніздо-заглиблення.

За мить вони опинились у вирі машин.




Уникав диму, а впав у вогонь


Праворуч, ліворуч, спереду, ззаду - скільки сягало око - мчали найрізноманітніші
автомобілі. Ні на мить не зупинявся цей величезний потік.

Варя  помітила,  що  праворуч  машини  їдуть  трохи  повільніше,  а  далі  -  ще
повільніше.

- Дідусю! - гукнула вона. - Отам тихіше!

Старий перебрався  у сусідній  ряд, потім  -  у  сусідній  сусіднього,  поки  не
прибився до  самого  узбіччя, де  рух був зовсім неквапливий.  Тут  їхали старі,
деренчливі й малопотужні автомашини.

-  Дивись, - штовхнув Малько-Ванько  дівчинку  Варю, -  це ж наші знайомі... Ей!
Е-ей!

Попереду на кривих коліщатах дріботів Жучок, а ззаду поскрипував Пікап. Але вони
нічого не помічали - як заведені котили й котили вперед по колу.

Як зупинити потік машин, розірвати чарівне Замкнене Коло?

І тут  Варя згадала: "Якщо тобі буде важко,  зупинись,  подумай.  Вдихни глибоко
кілька разів..."

Вона дістала з кишені заповітну кульку.

- Що це? - запитав Малько-Ванько.

Варя почала мовчки надувати кульку.

- Дай мені! Я краще вмію.

Та дівчинка тільки похитала головою. Вона сама, сама повинна...

Ось кулька  стала завбільшки з кулак, потім -  з Варину голову, потім - як П'яте
Колесо! "Лопне", - подумав перелякано хлопчик і загукав:

- Стій!

І багато голосів підхопили його вигук:

- Стій! Стій! Стій!

Пролунав скрегіт гальм. Варя припинила надувати  кульку й міцно затиснула гумове
кільце  в руці.  Освітлена променями  фар, яскрава куля погойдувалася високо над
машинами.

Відчайдушний зойк пролетів по Замкненому Колу:

- Ратник! Найсуворіший Ратник-Порадник! Стійте!!!

Автомашини, які рухалися ззаду, почали різко гальмувати, за ними зупинялись інші
- й так, поки все Замкнене Коло не зупинилося. "

Дід Драндулет теж припинив рух і полегшено відсапувався:

- Приїхали! Оце перегони! Цікаво, а хто нас зупинив?

Варя  подивилась на  жовту кулю, яка  повільно похитувалася  в  її руках,  і все
збагнула:

- Зрозуміла! Вони вважають її дружинником!

- Кого?

-  Оцю  надувну   кульку!  Розумієте,  вона  кругла  й   жовта.  А  найсуворіший
Ратник-Порадник теж такий. Його сигнал - "Рух заборонений!"

- Так ось чому вони зупинились! - здогадався і Малько-Ванько.

З-за машини вигулькнуло П'яте Колесо й зашепотіло:

- Тут поруч дорога відгалужується. Прориваємось туди, швидше! І ми врятовані!

- Почекай, - відштовхнув його Малько-Ванько. -  Ти  тільки про себе дбаєш, хочеш
тільки себе врятувати.

- А кого ж іще рятувати? - розгублено позадкувало П'яте Колесо.

- Всіх! - і хлопчик широким жестом показав на автомашини.

Він узяв з рук Варі кулю, високо підняв її і проголосив:

- Слухайте всі! Це говорю я, Ратник-Порадник!

- Він говорить, говорить, - забурмотіли навколо. - Тихше, тихше, слухайте!

- Наказую  вам  залишатися на місці!  Стійте й  не  рухайтесь! Знавець-Моргунець
послав сюди десять... сто...

- Тисячу, - швидко підказала Варя.

-  Тисячу  дружинників!  -  підхопив  Малько-Ванько.  -  І вони  допоможуть вам,
наведуть порядок!

- А що ж нам робити? - розгублено запитало П'яте Колесо.

- Тепер,  коли ми  розімкнули Замкнене Коло, будемо  рухатися  далі.  Вибирайся,
дідусю! Веди, П'яте Колесо!

Вони вихопилися з машинного потоку.

Перед  ними лежав  стрімкий  спуск, що  вів  до велетенської дивної споруди. Дід
Драндулет загальмував відразу всіма колесами:

- З вогню та в полум'я!




У лабіринті


Друзі перелякалися:

- Що? Що таке?

- Ми потрапили  до лабіринту, -  хмурячись, повідомив Дід Драндулет. - А все ота
нетяма! - Він подивився на П'яте Колесо.

Те боязко відсахнулось:

- Хіба я що... крайній?

Діти  відразу  ж пригадали  барвисту настільну гру-лабіринт, яку принесла одного
разу в садок вихователька Олеся Василівна і познайомила  з правилами гри. Важко,
ой як важко було знайти вихід з лабіринту! Малькові-Ванькові принаймні це так  і
не вдалося. А Варя тільки один раз вибралася з  плутанини ходів - і  то  завдяки
підказкам подруг. А тут підказувати нікому...

-  Виходить, -  жалібним  голосом  спитала  Варя,  -  ми  можемо  заплутатися  і
ніколи-ніколи не знайти звідси виходу?

-  Чому?  - здивувався  Дід  Драндулет.  -  Виходів  з цього  лабіринту  скільки
завгодно.

Тепер настала черга дивуватися друзям.

- Що ж це за лабіринт такий?

- Це лабіринт Чарівної Круговерті. Вам треба знайти правильний вихід з нього.

Друзі зажурилися. Справді, дивний якийсь лабіринт. Згори  він нагадував  ромашку
або  соняшник. Та  це  була  така велика  квітка,  що  по  її  пелюстках  вільно
проїжджали  автомашини.  Кожну  пелюстку підтримували  в  повітрі  опори  різної
височини - одна пелюстка була вище, друга нижче, третя знову вище і так далі.

Дід Драндулет пояснив  дітям,  що біля пелюсток чатують дружинники, які вказують
виходи.

Справді, попереду з'явилися  двоє  вартових.  На  щиті  одного була  намальована
телефонна трубка, на щиті другого - червоний хрест.

- Ось подивіться, - мовив Дід Драндулет. - Лівою дорогою  поїдеш телефон-автомат
зустрінеш, правою - лікарню.  Але ж  нам ні телефон, ні лікарня не потрібні, еге
ж?

Він покружляв по пелюстці й зупинився перед жовтими Супутниками-Трикутниками.

- А вони що означають?

- Знаю,  знаю! - загукала  Варя.  - Той, на  щиті якого  локомотив намальований,
означає, що попереду  залізничний переїзд без шлагбаума. А той, на  якому стоїть
чорний хрест,  вказує  на  перехрестя. Так,  так, мені  Правильний  Професор усе
розповів.

Деякий час їхали мовчки. П'яте Колесо щось стиха бубоніло.

- Ой, що це таке?

Перед  ними  стояв  Ратник-Порадник з круглим жовтим  щитом,  через  який навкіс
тягнулась широка чорна смуга.

- Ось він! - закричало радісно П'яте Колесо. - Ось він - вихід!

- Стривай! Що означає цей знак?

- Кінець обмежень. Можна їхати, куди хочеш. - І П'яте Колесо звернуло на дорогу,
обабіч якої стояв жовтий Ратник-Порадник.

Старий намагався  утримати його,  та марно.  Зрештою,  він і сам не  втримався і
непомітно переїхав білу смугу...

Спалахнули сліпучі блискавиці. Пролунав грім. Настала непроглядна пітьма.

Хлопчик і дівчинка злякано притулилися одне до одного.

Невідомо,  скільки  часу пробули  вони в  непроглядній пітьмі...  Та раптом  все
навколо яскраво освітилось!

Перед ними засяяв блакитними й червоними спалахами чудовий палац.

- Де ми?

Дід Драндулет трусився так, що весь  кузов його ходуном ходив. П'яте Колесо десь
зникло.

- За-за-за-ги-ги-ну-ли! - ледве вимовив старий. Малько-Ванько не зрозумів.

- Куди закинуло?

Над високими  стрункими колонами біля входу до палацу блиснув голубий  спалах, і
Дід Драндулет трохи заспокоївся.

- У цьому  палаці живе Краса  - Мідна Коса! З її  володінь жодній машині вороття
немає...

Зненацька пролунав голос:

- Хлопчику й дівчинко, увійдіть до палацу!

Щойно  друзі  ступили  на  широкі мармурові  сходи, що  вели  нагору, як  і  Дід
Драндулет кудись зник.




Краса - Мідна Коса


Нагорі  біля високих різьблених дверей їх  зустріла  бабуся з добрим  обличчям і
привітними очима.  Від  її шовкового блакитного вбрання з рожевими й  золотавими
квітами повіяло пахощами польових трав.

- Ідіть сюди, дітки, ідіть, жадані! - запросила вона, лагідно взяла обох за руки
й повела до палацу.

Великий  зал  з  полірованими  білими  стінами,  по  яких  пробігали  мерехтливі
відблиски, був порожній і холодний.

- Ой, як тут незатишно, - мовила бабуся і плеснула в долоні.

І вони  відразу ж опинились  у  маленькій  затишній  світлиці,  посередині  якої
знаходився  стіл. А на  столі стояли тарілки  з тістечками, варенням,  пирогами,
цукерками.

-  Ось тепер  будете  пити  чай, мою  розповідь  слухати. Вона  швидко наповнила
блюдечка суничним варенням.

- Спочатку, як годиться, приказка, а казка попереду. Ви  повернули на дорогу, де
стояв знак "Кінець обмежень",  і потрапили до  цього палацу.  Це означає,  що ви
захотіли  безтурботного життя. Добре це чи погано -  буде видно. Одне тільки вам
скажу:  безклопітного життя  взагалі  не  буває. Я  добре це  знаю, недарма мене
Провісницею називають.

Старенька зітхнула.

-  А  тепер до  казки-правди перейдемо.  Я знаю про  ваші добрі  діла. Ви багато
зробили  для врятування Чарівної Круговерті. Визволивши дружину Знавця-Моргунця,
велику біду відвели. Та головне лихо сталося тут, у палаці.

- Яке лихо? - Діти нашорошили вуха.

- Живе в цьому  палаці  могутня  чародійка Краса  - Мідна  Коса,  яка Круговертю
править. Усі машини їй підкоряються, ніхто не сміє перечити.

- А Знавець-Моргунець?- не витримав Малько-Ванько.

- Велику силу й мудрість має Знавець-Моргунець, - усміхнулася бабуся. - Та Краса
сильніша.  Вся її  могутність -  у  Мідній  Косі.  Триста  тридцять  три  тисячі
найтонших волосинок  у косі,  і всі вони повинні бути  укладені одна до одної. І
якщо хоч одна  переплутається - у Круговерті почнеться сум'яття. Триста тридцять
три майстри  заплели кожен  по  кісці та  уклали в одну велику косу. А  сьогодні
вночі розтріпалася коса  у  чародійки,  та так,  що заснула  вона мертвим сном і
прокинутися ніяк не може.

Провісниця зажурилася, потім додала:

-  От і  нікому заплести дивну могутню косу, розбудити Красу, щоб знову спокій і
порядок настали у Круговерті.

Друзі  перезирнулися. Малько-Ванько подивився  на тугі Варині кіски.  Вони  були
заплетені  на славу - жодна  волосинка  не  вибивалася з них. Навіть  Провісниця
звернула на них увагу, похвалила:

- Гарні коси! Сама заплітала?

-   Я  завжди  сама  заплітаю!   -  гордовито  відповіла  Варя  і  поглянула  на
Малька-Ванька.

- Адже ти... вмієш? - спитав він.

- Вмію.

- То й заплети Мідну Косу, розбуди її!

- Еге, я боюсь!

- Чого боятися? - не вгавав Малько-Ванько. - Раз-раз - і  заплела! Ви, дівчатка,
швидко це робите!

- Ага, тут "раз-раз" не годиться,  - втрутилася Провісниця. Заплітати косу треба
дуже обережно. Якщо хоч одну волосинку не  так  покладеш  -  триста тридцять три
блискавки вилетять і спалять тебе на місці!

- Оце так! - вирвалося у Малька-Ванька. - Тоді й справді страшно...

- Виходить,  -  сказала Варя, - якщо Красу не розбудити, то всі автомашини так і
залишаться на Замкненому Колі, з якого ми ледь вирвалися.

Старенька сумно хитнула головою.

- Тоді я заплету її  косу, - підхопилась Варя. -  Де вона?  Ведіть мене  до неї,
швидше!

- Оце по-нашому! - зраділа Провісниця.

Зашумів вітер, усіх оповив густий морок.  Друзі злякано  схопилися за  руки. Все
зникло: світлиця,  самовар, старенька  Провісниця,  і  наші  герої  опинились  у
небачених  голубих покоях. Перед  ними на  слабо  освітленому кришталевому ліжку
спала   рожевощока  дівчина,   Навколо  її  голови   пишною  хмаркою   мерехтіло
вогняно-червоне волосся із  золотавим  відблиском. Пухнасті вії  кидали на ніжні
щоки темні тіні.

- Ось вона, Краса!

Довго  заплітала Варя дивне волосся, її тонкі  пальці  заніміли, очі почервоніли
від напруження...

Нарешті  остання,  триста  тридцять  третя,  кіска  була сплетена. Та  володарка
Чарівної Круговерті не прокидалась.

- Може, розбудити? - запропонував Малько-Ванько.

- Мабуть, я переплутала десь волосинку! - зажурилась Варя. - А де?

Малько-Ванько на хвилину задумався.

- А чому ж тоді блискавки не вилітають? Провісниця попереджала...

Варя  зраділа. І справді, блискавки не  вилетіли, не  спопелили її на  місці. За
роботою вона зовсім забула про велику небезпеку, що  загрожувала їй. Вона думала
про тата, маму, бабусю...

Все було зроблено як слід, а Краса не прокидається!

- От соня! - кинув зневажливо Малько-Ванько й навіть тупнув ногою. - Спить собі.
. А ще називається чародійкою... Красою - Мідною Косою!

- Косою!  - вигукнула Варя. - Одна коса! А їх тут триста тридцять три. Виходить,
треба сплести одну косу...

І вона знову взялась за роботу: зібрала розсипані на подушках кіски та сплела їх
у пишну золотаво-червону косу.

- Оце коса... - Вона заздрісно зітхнула. - На славу! Коли б мені така!

Вона  попросила Малька-Ванька потримати  косу, поки перев'язувала  її  блакитним
шовковим бантом. І тут трапилося несподіване...

Тільки-но Малько-Ванько відчув у  своїй руці таку прекрасну товсту  косу, він не
втримався і...

...СМИКНУВ ЇЇ!!!

- Що ти зробив? - жахнулась Варя.

А Краса прокинулась!

- А-ах, хто це мене  розбудив? Я лише  задрімала,  -  мовила  Краса  спроквола і
всміхнулася, широко розкривши великі променисто-смарагдові очі.

Яскраве буйне світло залило напівтемні покої - аж діти замружились.

А коли розплющили очі, то побачили, що стоять посеред залу,  який  не мав  стін.
Точніше,  стіни були, але такі  прозорі, що їх важко помітити. Вулиці, провулки,
площі, будинки, сквери й палаци Чародійної Круговерті - все було як на долоні.

І Замкнене Коло з нерухоме закляклими автомобілями на ньому.

І пелюстки величезного лабіринту на околиці.

А Краса - Мідна Коса стояла поруч з дітьми і стурбовано хмурилася.

- Що це  таке? Чому всі машини опинилися  в Замкненому  Колі? Я не  дозволяла їм
туди їхати... Що трапилося? - І вона обернулася до дітей.

Її голос,  хоч і  стурбований,  був  такий лагідний  і  щирий,  що  діти відразу
навперебій почали розповідати про події у Чарівній Круговерті, які відбулися під
час її довгого сну.

- Виходить, це ви розбудили мене? Ви заплели мою косу? - спитала вона здивовано.

Варя зніяковіло опустила голову, а Малько-Ванько пробурчав:

- Вона заплела, а я... тільки смикнув. - І додав: - Ненавмисне.

Краса - Мідна Коса знову засміялася дивним чарівним  сміхом, її пальці  пробігли
по косі.

- Ну,  а  за  те,  що  смикнув,  пробачаю  тобі.  Тут  одна  волосинка  трішечки
перекрутилася, і ти її розпрямив. Інакше б я не прокинулась...

Малько-Ванько  гордовито поглянув  на  Варю.  А  володарка  Чарівної  Круговерті
промовила:

- А що ви  мене від темного сну розбудили, Круговерть урятували, просіть у  мене
все, що забажаєте. Ось ти, хоробра дівчинко Варю?

У Варі відразу ж вирвалося:

- Нічого я не хочу, тільки щоб автомашини знову слухались і розвозили людям усе,
що їм потрібно. Мама... бабуся...

Добра чарівниця стріпнула своєю дивною косою - і місто змінилось на очах.

Вулицями  швидко  й  заклопотано  засновигали машини  - і кожна займалася  своєю
справою.

Фургони розвозили по магазинах смачні булочки.

Автоцистерни - свіже молоко й пінистий квас.

Автодвірники чистили й підмітали вулиці.

Поливальники зрошували асфальт.

А на площі, посеред найбільшого перехрестя, стояв Знавець-Моргунець і командував
рухом машин. Добродушно, але суворо підморгував він червоними, жовтими, зеленими
очима!

Від щастя Варя засміялась. Краса - Мідна Коса повернулася до Малька-Ванька:

- А ти що хочеш, сміливий хлопче Малько-Ванько?

Він здивувався, що вона знає його ім'я, але тут же випалив:

- Дід Драндулет  і П'яте  Колесо... пропали!  Мені  казали, що з  твоїх володінь
ніхто не повертається... Так шкода! Поверни їх!

Чародійка всміхнулась:

- З моїх володінь справді ніхто не повертається...

- Ось бачиш! -  вихопився  Малько-Ванько,  та  вона легким  порухом руки спинила
його.

- ...таким, як був, - закінчила вона. - А повертається оновленим - не впізнати!

Вона  знову  стріпнула  своєю  дивною  косою  -  і  друзі  побачили  внизу  Діда
Драндулета, що котив вулицею у супроводі жвавого П'ятого Колеса.  Тільки  це був
уже  не  колишній  Дід Драндулет -  старий і  деренчливий.  Усі його нікельовані
деталі  блищали, сяяв  свіжовідлакований  кузов, і  він зовсім не трусився і  не
деренчав. І з П'ятого Колеса зникли всі латки й подряпини...

Краса - Мідна Коса промовила:

- Я дуже рада, що ви подумали й попросили не за себе, а за інших. У  вас добрі й
щирі серця. Відтепер ви знатимете Закон Вулиць і  Доріг.  Вас ніколи не  спіткає
лихо, і життя ваше буде радісним і веселим!

Чародійниця лагідно провела долонями - очі дітей заплющились.

- А зараз  я відправляю  вас додому, в  свої ліжечка, де ви будете міцно спати й
бачити чудові-пречудові сни...

Тієї ж миті все зникло...




Тс-с-с!


...Малько-Ванько  розплющив очі з відчуттям  чогось таємничого й дивовижного, що
сталося з ним  уві сні. Всі  його пригоди  в  Чарівній  Круговерті згадалися  до
найменших подробиць. "Ну й сон! - подумав він. - А може, то був не сон?"

Як же  дізнатися, приснилося усе це  йому  чи  було насправді?  Лютий  Громобій,
мудрий Знавець-Моргунець, добрий старий Дід Драндулет  і П'яте  Колесо,  могутня
чародійка Краса - Мідна Коса...

Запитати у Варі?

Ага, а  якщо сон? Якими очима вона подивиться на нього!  Та ще й сміятися почне,
глузувати з нього... Ні, не можна. Краще почекати, якось саме відкриється...

За сніданком  він так і свердлив Варю очима. Та позирала на нього  якось  дивно,
але нічого не говорила. І Малько-Ванько не знав, що робити.

- А зараз, діти,  - промовила Олеся Василівна після  сніданку, - ми  вирушимо до
чарівної кімнати.

- Ур-а-а!  - залементували всі, і тільки Малько-Ванько мовчав - від хвилювання у
нього  несподівано перехопило дух.  Зараз,  зараз  відкриється загадка  чарівної
кімнати та його таємничих нічних пригод!

Він останнім ступнув до кімнати. І завмер.

Перед ним лежала Чарівна Круговерть.

Тепер  вона була освітлена  яскравими сонячними  променями, але точнісінько така
сама, яку він бачив уві сні - тобто вночі. Ті ж вулиці, площі, будинки, палаци..
 Ті ж автомобільчики, що нерухомо застигли на вулицях.

Діти розсипалися навколо Чарівної Круговерті з радісними вигуками:

- Яке гарне місто!

- Це наше місто, діти, - сказала урочисто  Олеся  Василівна. -  Воно точнісінько
таке,  як те,  де ми  живемо.  Якщо  ви уважно  придивитесь,  то впізнаєте  свої
будинки, вулиці, магазини й кінотеатри.

Не змовкали захоплені вигуки - кожен шукав свій будинок.

- Восени  ви  підете до школи, - заговорила знову Олеся  Василівна. - Ходитимете
самостійно,  і  вам доведеться переходити вулиці,  площі, перехрестя.  То ж  вам
треба  дуже добре  знати правила  вуличного руху, а ми  їх  називатимемо Законом
Вулиць і Доріг.

Малько-Ванько здригнувся і подивився на Варю, а Варя на нього.

Очі в обох були великі і здивовані. Вони зрозуміли одне одного.

- Отже, сьогодні ми почнемо вивчати ці правила, цей Закон.

- Стій! - раптом вигукнув Малько-Ванько. - Не чіпай!

Один хлопчик, який стояв навпочіпки, злякано відсмикнув руку, яку вже простягнув
до білого блискучого автомобіля спортивної форми.

- Т-ти чого?

- А нічого! Не чіпай, бо...

- Бо що?

-  Бо трапиться... щось  трапиться,  -  таємниче  прошепотів Малько-Ванько.  Всі
засміялись, та Олеся Василівна несподівано підтримала його:

- Нічого сміятися, він правий,  діти! Я вас суворо попереджаю:  ніхто не повинен
нічого чіпати  в місті. Інакше  ми не зможемо вивчити  дуже потрібний  нам Закон
Вулиць і Доріг.

- Чому?

-  А тому, що кожен буде ставити машини, як йому заманеться, і в місті почнеться
безладдя... хаос...

- Круговерть! - раптом вирвалось у Малька-Ванька.

-  Правильно - круговерть! - зраділа  Олеся  Василівна  і лагідно подивилася  на
нього. - Розумник!

У  цей  момент  "розумника"  так  штовхнули  в  бік, що  він ледве  не  зойкнув.
Малько-Ванько рвучко повернувся і побачив Варю.

- Ти чого?

Варя притулила палець до губів і прошепотіла:

- Ні слова про Чарівну Круговерть!

- Чому?  - теж пошепки спитав Малько-Ванько. І тут же зрозумів, що то був не сон
- усі його неймовірні пригоди сталися насправді! Його та Варі.

- Тому, - прошепотіла Варя, -  що  нам ніхто не повірить.  Засміють... -  І вона
чомусь почервоніла.

"Справді, - подумав Малько-Ванько, - ніхто не повірить".

- А  Олеся Василівна  тебе покарає,  -  продовжувала шепотіти  Варя. Адже ти  не
послухався її, поліз уночі до чарівної кімнати...

І вона глузливо примружилась.

- А ти не лізла, чи що? - наблизив до неї обурене обличчя Малько-Ванько.

-  От  і я кажу, що покарає  нас  Олеся  Василівна, - всміхнулася  Варя. -  Вона
сувора!

І вони вирішили нікому нічого не розповідати про свої незвичайні пригоди.

І справді не розповіли.

Ось тільки мені...

А я - вам!
