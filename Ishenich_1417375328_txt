Іще ніч...
Ведмеденко Олег


Серія “Відповіді священнослужителя”, книга 1


ІЩЕ НІЧ…

Працюючи над темами телевізійної програми “Духовність” та готуючись до проведення занять Біблійної школи, я обмірковую багато запитань, які ставлять слухачі як православного віровизнання, так і представники інших конфесій. Часто це дуже болісні запитання, які стосуються сучасного стану православ’я. Чому церква активно політизує, хоч завдання її не займатися політикою, але навчати політиків? Адже сказав апостол Павло: “Ми не маємо боротьби проти крові та тіла, але проти початків, проти влад, проти світоправителів цієї темряви, проти піднебесних духів злоби” (Ефес. 6.1). І Христос відповідав Пилатові: “Моє Царство не від світу цього” (Ів. 18.36).
  Чому майже не чуємо православної проповіді по телебаченню та радіо? Чому там тільки протестантські, здебільшого зарубіжні місіонери? Вже й католики взялися провадити поновну євангелізацію. А ми? Де масова катехізація, оголошування (навчання основ віри); де розтлумачування Божого Слова? Господь при вознесінні Своєму чітко заповідав учням:
“Тож ідіть, і навчіть всі народи, хрестячи їх в Ім’я Отця, і Сина, і Святого Духа,
навчаючи їх зберігати все те, що Я вам заповів…” (Мф. 28.19–20). Тобто навчіть, охрестіть, – і продовжуйте навчати у Церкві. А хіба можна назвати навчанням десятихвилинне казання раз на тиждень на літургії?
Чому точаться міжконфесійні конфлікти? Чому триває ганебний розкол у православ’ї? Де братерська любов? І чи мають право ті, хто не хоче припинити цю ворожнечу, називатися учнями Христовими? Бо ж сказано: “По тому пізнають усі, що ви учні Мої, як будете мати любов між собою” (Ів. 13.35).
Чому православні переходять до протестантських церков? Кількість протестантських громад на Волині, що завжди вважалася твердинею православ’я, нині сягає чверті від усіх зареєстрованих. Пригадую слова покійного митрополита Івана (Бондарука), я б сказав – його крик душі однієї неділі під час проповіді з амвону: “Де наші діти? Озирніться навколо! Де вони?!”
І, врешті, чому майже нема православної преси? Тим часом тільки в одному Луцьку тільки  баптисти видають чотири журнали – для молоді, для дітей, для літніх… Немає проблем безкоштовно передплатити часопис із Ватикану, а свідки Єгови свою “Вартову башту” ще й принесуть вам у хату…
Спробуймо дати відповідь на ці непрості запитання, ґрунтуючись перш за все на Святому Письмі. Звернімося до Біблії і з’ясуймо: у який час ми живемо? І побачимо, що живемо наприкінці цього старого ворохобного світу. Побачимо, що всі ознаки кінця світу, які дав нам Ісус Христос, вже майже збулися…
“Коли ж Він [Христос] сидів на Оливній горі, підійшли Його учні до Нього самотньо й спитали: «Скажи нам, – коли станеться це? І яка буде ознака приходу Твого й кінця віку?»
Ісус же промовив у відповідь їм: «Стережіться, щоб вас хто не звів!
Бо багато-хто прийде в ім’я Моє, кажучи: «Я Христос». І зведуть багатьох.
Ви ж про війни почуєте, і про воєнні чутки – глядіть не лякайтесь, бо статись належить тому. Але це не кінець ще.
Бо повстане народ на народ, і царство на царство, і голод, мор та землетруси настануть місцями.
А все це – початок терпінь.
На муки тоді видаватимуть вас, і вбиватимуть вас, і вас будуть ненавидіти всі народи за Ймення Моє.
І багато-хто в той час спокусяться, і видавати один одного будуть, і один одного будуть ненавидіти.
Постане багато фальшивих пророків – і зведуть багатьох.
І через розріст беззаконства любов багатьох охолоне.
А хто витерпить аж до кінця – той буде спасенний!
І проповідана буде ця Євангелія Царства по цілому світові, на свідоцтва народам усім. І тоді прийде кінець!..
І зараз, по скорботі тих днів, сонце затьмиться, і місяць не дасть свого світла, і зорі попадають з неба, і сили небесні порушаться.
І того часу на небі з’явиться знак Сина Людського, і тоді заголосять всі земні племена, і побачать вони Сина Людського, що йтиме на хмарах Небесних із великою потугою й славою…” (Мф. 24.3–14, 29–30).
Що ж, дійсно, навіть якщо по букві розглядати ці слова, то ми таки постійно спостерігаємо у світі війни. А якщо, слава Богу, у нас в Україні зараз війни і не має, то через засоби масової інформації ми таки чуємо “про воєнні чутки”. Людство неодноразово переживало і голод (як і у нас 33-го року, та й тепер у багатьох країнах), і моровиці (як-от сьогодні СНІД, хвороба Ебола…), і надзвичайні природні катаклізми (озонова діра, землетруси, парниковий ефект в атмосфері. А чого вартий один лише Чорнобиль?). Зазнало воно й глобальних страхітливих воєн, коли “царство повставало на царство” (у ХХ сторіччі – аж дві світові!). Бачили ми й фальшивих пророків, навіть безумців, які видавали себе за Христа буквально (“Біле братство” з їх “живим богом” Марією-Христом). І Євангелія проповідана вже усьому світові: нині Міжнародне біблійне товариство завершує переклади Писання на мови тих малочисельних племен і народностей, котрі ще його не мають. І пророцтва Даниїла збулися повністю, з хронологічною точністю: порушились, як той бовван на глиняних ногах, всі імперії (розвал останньої ми спостерігали порівняно не так давно). Отож, з усього слід зробити висновок, що Судний день – “близько, вже під дверима”…


2). І сонце затьмиться…

Зупинімося ж на ознаках кінця світу, котрі стосуються безпосередньо вищезгаданих запитань. Ознаки ці червоною ниткою проходять через усю Біблію – як Старий, так і Новий Заповіти: “Заміниться сонце на темність, а місяць – на кров перед приходом Господнього дня, великого та страшного!” (Йоіля 3.4; Дії 2.20); “І на землю попадали зорі небесні” (Об. 6.13).
Розгляньмо з точки зору екзегетики (богословської науки про тлумачення Святого Письма), що таке сонце в біблійній мові? В Писанні чітко сказано, що Сонце Правди – Христос. Він є Світлом для світу. Ми ж бачимо, що затьмарилось це Сонце в душах людських. Відвернулися від Світла Істини, заплющили очі і мацають дорогу серед темряви в полудень.
А що символізує у Книзі книг місяць? Місяць то є віра, також носії цієї віри. Власне то є церква: бо ж місяць сам по собі не світить, але відбиває, відображає світло сонця. Проте замість того щоб світити в духовній ночі, “місяць” перетворився сьогодні “на кров”… Кров же означає “життя”, бо “кров – вона душа” (Повт. Зак. 12.23). А “душа” і “життя” у Біблії – суть слова-синоніми. Церква, яка мала б світити у оточуючому духовному мороці, через людські пристрасті часто густо займається не духовними, але душевними: житейськими, світськими справами; набуває рис політичної організації.
На підтвердження цих слів наведу цитату із Заяви Священного синоду УПЦ КП від 15 березня 1996 року:
“За невлаштуваннями, про які ми знаємо з історії, лежала догматична боротьба. У другому тисячолітті вступили в силу виключно людські пристрасті, серед яких головним чином властолюбство. Про його шкідливість для Церкви попереджав Господь Ісус Христос, кажучи: «Князі народів панують над ними, але між вами нехай не буде так» (Мф. 20.25). Людські пристрасті у Церквах виступили у вкрай відвертому вигляді, не ховаючись навіть сором’язливо догматичними суперечками. Наше церковне життя зайшло в тупик, через те що мирські основи, які проникли у Церкву ще в стародавні часи, породжують тільки недоліки, ворожнечу та розділення. Церква стала розглядатися не як Богочоловічеський організм, а як організація, підпорядкована не божественним, а людським законам (читай “політична”), і як організація віддає себе на служіння людським завданням. Ніколи, можливо, самі віруючі не віддавали так на наругу «наречену Христову»”.
Усе сказане тією чи іншою мірою стосується не лише православ’я, а й усього сучасного християнського світу. І це до нас Господь звертається під узагальнюючою назвою лаодикійської церкви:
“Я знаю діла твої, що ти не холодний, ані гарячий. Якби-то холодний чи гарячий ти був!
А що ти літеплий, і ні гарячий, ані холодний, то виплюну тебе з Своїх уст…
Бо ти кажеш: «Я багатий, і збагатів, і не потребую нічого». А не знаєш, що ти нужденний, і мізерний, і вбогий, і сліпий, і голий!
Раджу тобі купити в Мене золота (смиренномудрість – ось те щире, правдиве “золото”: істинна цінність, істинне знання, істинне духовне розуміння Слова Божого виплавлене, виявлене вогнем благодаті), в огні перечищеного, щоб збагатитись, і білу одежу (чисту, незаплямовану праведність – життя смиренне, віру, що здійснюється любов’ю), щоб зодягтися, і щоб ганьба наготи твоєї не видна була” (Об. 3.15–18).
І третя ознака кінця світу – “зорі поспадають з небес”. Тисячі зірок на небі, і тисячі мудреців надихнув Творець, щоб світили на духовному небозводі, щоб були дороговказами у темряві незнання істини, в ночі безвір’я та бездуховності. Це – генії людства: богонатхненні письменники, поети, філософи, церковні діячі… Але і їх скинуто з духовного небосхилу. Зиск, всюдисущий і всемогутній долар зайняв їхнє місце. Воістину, апогей правління князя темряви!
 Щоб переконатися у цьому, достатньо послухати: про що ми розмовляємо вдома, на роботі, в транспорті, бо ж “чим серце наповнене, те говорять уста” (Мф. 12.34). І, на жаль, не духовними питаннями турбуємось ми сьогодні. Не пошук істини, не роздумування над Словом Божим, не потяг до вдосконалення, не високі духовні ідеали володіють серцями людей. Дві проблеми турбують людство: де знайти поїсти, і як схуднути. Як і каже святий апостол Павло:
“Багато бо хто, що про них я вам часто казав, а тепер говорю навіть плачучи, поводяться, як вороги хреста Христового.
Їхній кінець – то загибель, шлунок – їхній бог, а слава – в їхньому соромі… Вони думають тільки про земне!” (Филип. 3.18–19).


3). Пробудження Ноя

Порівнюю батьківську православну церкву із патріархом Ноєм. Праведним Ноєм у часи після Потопу. Історія ця записана у біблійній книзі Буття. Ной урятувався від потопу. Він і семеро членів його родини. І ось, коли земля обсохла, Ной, “муж землі”, зачав садити виноград. Він обробив землю, насадив виноградник, отримав плоди своєї праці, наробив вина, “і пив він вино та й упився, й обнажився в середині свого намету…”
“І були сини Ноєві, що вийшли з ковчегу: Сим, і Хам, і Яфет. А Хам – він був батько Ханаанів.
Оці троє були сини Ноєві, і від них залюднилася вся земля.
І зачав був Ной, муж землі, садити виноград.
І пив він вино та й упився, й обнажився в середині свого намету.
І побачив Хам, батько Ханаанів, наготу батька свого, та й розказав обом браттям своїм надворі.
Узяли тоді Сим та Яфет одежину і поклали обидва на плечі свої, і позадкували, та й прикрили наготу батька свого. Вони відвернули дозаду обличчя свої, і не бачили наготи батька свого.
А Ной витверезився від свого вина і довідався, що йому був учинив його син наймолодший.
І сказав він: «Проклятий будь Ханаан, – він буде рабом рабів своїм браттям!»
І сказав він: «Благословенний Господь, Симів Бог, – і хай Ханаан рабом буде йому!
Нехай Бог розпросторить Яфета і нехай пробуває в наметах він Симових, – і нехай Ханаан рабом буде йому!” (Бут. 9.18–27).
Християнство, подібно праведному Ною, сотні років обробляло “землю”, “поле”. А поле, – читаємо в Євангелії, – це світ, це серця людські (див. Мф. 13.37). І ніхто не наважиться заперечувати цю багатовікову й тяжку працю його! І насадило воно виноградник Божий – Церкву Христову. Але, отримавши плоди свого труда – впилось, і лежить у своєму “наметі” (а точніше – в “наметах”: наметах різноманітних догматів і обрядів, канонів та хартій) п’яне і наге.
Нагота в Біблії – це провина. Одяг – праведність. Згадаймо стан Адама і Єви після гріхопадіння: “І розкрилися очі в обох них, і пізнали, що нагі вони. І зшили вони фігові листя, і зробили опаски собі…” (Бут. 3.7). От вона, людська праведність, – фіговий листок! На відміну від праведності Христової – білого, чистого вісонного одягу. Недаремно Господь у посланні до Лаодикійської церкви – останньої з семи церков, про які згадується в Апокаліпсисі: церкви останніх часів, часів, коли “близько, вже під дверима”, церкви сьогодення, – промовляє: “Раджу тобі купити в Мене… білу одежу, щоб зодягтися, і щоб ганьба наготи твоєї не видна була…” (Об. 3.18). А щоб “купити” – треба щось продати! Продати оті фігові листочки, якими ми прикриваємо ганьбу наготи своєї.
Втім, повернімося до Ноя та його синів. Як бачимо, один з трьох синів Ноєвих, Хам, пізнавши провину, “наготу батька свого”, замість того, щоб прикрити її своїм одягом, своєю праведністю, – посміявся над батьком, насміявся над вірою, яка дала йому життя. Як часто дехто з православних повторюють гріх Хама, насміхаючись над вірою своїх батьків! Зрікаючись батьківської віри, новоявлені “хами” переходять до інших конфесій, до інших “дворів”, глузуючи з наготи батька свого, порушуючи Заповідь Божу: “Шануй батька й матір своїх…” Забуваючи слова апостола: “Нехай кожен лишається в стані такому, в якому покликаний був…” (1Кор. 7.20). Лишається для того, щоб працювати у своєму “дворі”, у своїй церкві. Для того, щоб прикрити наготу батьківської віри своєю праведністю…
Згадаймо, чим скінчилася та історія. Ной проспався, витверезився від свого вина і довідався, що йому учинив був його син наймолодший. І прокляв... Але прокляття впало не на Хама – прокляття впало на сина Хамового, Ханаана! Замислімося над цим. Прокляття впаде на дітей тих, хто чинить по-хамськи! Прокляття впаде на наших дітей! І вже падає. Адже сьогоднішній стан речей в релігійному світі – прямий результат цього прокляття, цього роз’єднання: роз’єднання з Богом, роз’єднання з Вірою, роз’єднання з Любов’ю.
Тож не будьмо хамами! Прикриймо наготу віри наших отців своїм “одягом”, своєю праведністю, щоб не впало прокляття на дітей наших...
Час світання близько. “«Стороже, – яка пора ночі?» – А сторож сказав: «Настав ранок, а все ж іще ніч…»”


ІНШОЇ ОЗНАКИ НЕ БУДЕ!

Запитання: На яку ознаку пророка Йони вказав Господь фарисеям, і як вона проявляється в теперішньому часі?
Відповідь: “Рід лукавий і перелюбний шукає ознаки, – та ознаки йому не дадуть, окрім ознаки пророка Йони…” (Мф. 12.39). Ці слова промовив Господь наш Ісус Христос книжникам і фарисеям, коли вони сказали Йому: “Учителю, – хочемо побачити ознаку від Тебе”. Про яку ознаку говорить Господь? Адже ці слова відносяться не лише до фарисеїв тих давніх часів. Вони сказані і для “роду лукавого і перелюбного” теперішнього часу. Тоді ці слова відкривали фарисеям таємницю, яка тільки іще мала статися: що Господь буде розіп’ятий на хресті за гріхи всього людства і три дні перебуватиме во гробі. “Як Йона перебув у середині китовій три дні і три ночі, так буде три дні та три ночі й Син Людський у серці землі”. Сьогодні ж, коли ми знаємо про те, що Господь наш Ісус Христос був дійсно розіп’ятий за нас при Понтійському Пилаті і страждав, і був похований, і воскрес у третій день, як було написано, – сьогодні ми повинні подивитись на це пророцтво очима “здатних служителів Нового Заповіту, не букви, а духа, – бо буква вбиває, а дух оживляє” (2Кор. 3.6). 
Отож, відкриймо книгу пророка Йони і погляньмо на неї очима тих “здатних служителів”, про яких каже нам апостол Павло. Розгляньмо цю біблійну історію в проекції сьогодення, висвітлімо нею проблеми нашого часу – останнього часу, часу другого приходу Христового. Адже, як навчали великі каппадокійці, святі отці Церкви Василь Великий, Григорій Богослов, Григорій Ниський, будь-яка подія, яка потрапила на сторінки Святого Письма, окрім суто буквального, історичного її значення несе на собі також морально-етичне навантаження, і набуває глибокого духовно-символічного змісту. Тож, за словом святого Григорія Богослова, “крізь букву проникнемо у внутрішнє…”
“І було слово Господнє до Йони, Аміттаєвого сина, таке:
«Устань, іди до Ніневії, великого міста, і проповідуй проти нього, бо їхнє зло прийшло перед лице Моє».
І встав Йона, щоб утекти до Таршішу з-перед Господнього лиця. І зійшов він до Яфи, і знайшов корабля, що йшов до Таршішу, і дав заплату його, і ввійшов у нього, щоб відплисти з ними до Таршішу з-перед Господнього лиця” (Йони 1.1–3).
Кого символізує собою пророк Йона? Він символізує служителів Божих, церковних діячів, представників релігії, вісників правди Божої, про яких говорить пророк Малахія: “Бо уста священикові знання стережуть, та Закона шукають із уст його, бо він ангел Господа Саваофа” (Мал. 2.7). До яких  звертається і апостол Павло: “Дбайте про любов, і про духовне пильнуйте, а найбільше – щоб пророкувати” (1Кор. 14.1). І пророкам Своїм, вісникам Своїм говорить Господь: “Устань, іди до Ніневії, великого міста, і проповідуй проти нього, бо їхнє зло прийшло перед лице Моє...”
Ніневія – столиця Ассирії. Столиця агресивної, войовничої, язичеської держави. Вона символізує собою світ, де на першому місці стоїть матеріальне. Світ поганський, де поклоняються своїм богам – ідолам; де панують “розпуста, нечисть, пристрасть, лиха пожадливість та зажерливість, що вона ідолослуження” (Колос. 3.5). Цей світ є агресивним. Він побиває пророків Божих, і проповідувати в ньому на весь голос Істину – є справою небезпечною. Недаремно ж Господь наголошує в Заповідях Блаженств (Нагірна проповідь):
“Блаженні ви, як ганьбити та гнати вас будуть, і будуть облудно на вас наговорювати всяке слово лихе ради Мене.
Радійте та веселіться, – нагорода бо ваша велика на Небесах! Бо так гнали пророків, що були перед вами” (Мф. 5.11–12). 
Шлях проповіді слова Божого – тернистий шлях. І значно безпечніше й спокійніше купити собі “квиток” на “торговий корабель”, що пливе у Таршіш (Таршіш, або Фарсіс – Новий Карфаген – місто торгове, розташоване далеко від того місця, куди послав пророка Господь). “Купити” – значить заплатити, дати заплату. Чим може заплатити пророк, щоб плисти у торгове місто на торговім же кораблі? Тільки своїм сумлінням, торгуючи совістю пророчою! Продати її і заснути на дні торгового судна... Це й зробив пророк Йона. Це й зробив релігійний світ сьогодення. Релігійний світ сонний, безпечний, літеплий, як про нього каже Господь наш Ісус Христос у посланні до Лаодикійської церкви – останньої з семи церков, змальованих в книзі Відкриття. Останньої – бо це церква останніх часів. Це релігійний світ сьогодення, часу, коли “близько, вже під дверима”. Я доволі часто цитую цей уривок із Апокаліпсису:
“І до ангела Церкви в Лаодикії напиши: «Оце каже Амінь, Свідок вірний і правдивий, початок Божого творива:
«Я знаю діла твої, що ти не холодний, ані гарячий. Якби то холодний чи гарячий ти був!
А що ти літеплий, і ні гарячий, ані холодний, то виплюну тебе з Своїх уст…
Бо ти кажеш: «Я багатий, і збагатів, і не потребую нічого». А не знаєш, що ти нужденний, і мізерний, і вбогий, і сліпий, і голий!..
Кого Я люблю – тому докоряю й караю того” (див. Об. 3.14–19).
І в цій-то літеплості, у цій безпечності, у цій торгівлі і викриває Йону Господь, піднімаючи бурю на морі. Загрожуючи каранням великим тому “кораблю”, на дні якого спить пророк…


2). “Прийди, Господи Ісусе…”

“А Господь кинув сильного вітра на море, – і знялася на морі велика буря, і вже думали, що корабель буде розбитий.
І налякалися моряки, і кликали кожен до своїх богів, і викидали ті речі, що були на кораблі, до моря, щоб полегшити себе. А Йона зійшов до споду корабля і ліг, і заснув.
І приступив до нього керівник корабля та й сказав йому: «Чого ти спиш? Уставай, заклич до свого Бога, – може, згадає цей Бог про нас, і ми не загинемо…” (Йони 1.4–6).
Що ж то за море, яке хвилюється та кипить “від сильного вітру”? Біблія сама розкриває свою символіку. Море – це “язики, племена і народи”. У Відкритті святому апостолу Івану Богослову, 17-й розділ, 15-й вірш читаємо: “Води, що бачив ти їх… то народи та люди, і племена та язики”. Житейське море, схвильоване бурею пристрастей, спокус та бажань, що бентежиться різноманітними вітрами вчень, ідей та думок людських, як каже апостол Павло: “від усякого вітру науки за людською оманою” (Ефес. 4.14). Бентежиться та нуртує, бо спить пророк Божий.
Що ж роблять моряки? Що роблять “корабельники”, які керують, які направляють рух державницького корабля у тому морі людських пристрастей? Вони починають молитися своїм богам, “кликати кожен до своїх богів”. Лунають десятки рецептів порятунку і з уст сьогоднішніх “мореплавців” – урядовців, провідників політики, економіки, культури, освіти. Як багато богів світу цього, так багато й самих рецептів – від твердої національної валюти до іноземних інвестицій; від запровадження у школах вивчення народних обрядів до реформи вищої школи; від побудови демократичної держави до ідей диктатури та “твердої руки”. Та не вгамовується море. Вирують пристрасті, збурений народ, немає спокою в серцях людських. Тоді починають скидати з корабля “баласт” – скинули вже й ідеї Сталіна, і Леніна, і Брежнєва, і Хрущова, і Горбачова… Пішли за борт лідери уже й післярадянських часів. Скинуть в це море і нинішніх провідників різноманітних ідей. Скинуть як баласт, звинувативши у тих проблемах, які переливають через край, але не дасть і це заспокоєння – бо спить пророк Божий!.. 
І такий стан паніки, стан моління своїм богам та викидання баласту продовжуватиметься доти, доки “керівник корабля” не повернеться обличчям до релігії. Не погляне на релігію як на один лише засіб заспокоїти море. Доки не зрозуміє, що пророк Божий – то єдина реальна сила, здатна вгамувати цю бурю. Доки не погляне на Йону не просто як на одного з пасажирів корабля, але як на Пророка. Доки не скаже йому: “Чого ти спиш? Уставай, заклич до свого Бога, – може, згадає цей Бог про нас, і ми не загинемо!” Доки не кинеться жереб, і не зрозуміють корабельники: хто є дійсним винуватцем цієї великої бурі в людських серцях…
“І сказали вони один до одного: «Ідіть, і киньмо жеребки, та й пізнаємо, через кого нам оце лихо». І кинули вони жеребки, – і впав жеребок на Йону…
І налякалися ті люди великим страхом, і сказали до нього: «Що це ти наробив?» Бо ці люди довідалися, що він утікає з-перед Господнього лиця, бо він це їм об’явив.
І вони сказали до нього: «Що ми зробимо тобі, щоб утихомирилось море, щоб не заливало нас?» Бо море бушувало все більше.
І сказав він до них: «Візьміть мене, і киньте мене до моря, і втихомириться море перед вами; бо я знаю, що через мене оця велика буря на вас” (Йони 1.7–12).
Ось де вихід! Ось панацея! Ось ліки для цього бунтівного світу – “укинути” в людське море пророка Божого: пророка смирення, пророка миру (“Йона” в перекладі – “Голуб”, символ миру). Широко відкрити двері для проповіді слова Божого по духу. Впустити Світло істини в серця людські, “підняти високо” пророка Йону, – і заспокоїться море, і стихне вітер, і вляжеться буря…
“І підняли вони Йону, і кинули його до моря, – і спинилося море від своєї лютості.
І налякалися ці люди Господа великим страхом, і приносили Господеві жертви і складали обітниці. 
І призначив Господь велику рибу, щоб вона проковтнула Йону. І був Йона всередині цієї риби три дні та три ночі.
І молився Йона до Господа, Бога свого з утроби тієї риби…
І Господь звелів рибі, – і вона викинула Йону на суходіл” (Йони 1.15–2.11).
Рід цей, – сказав Господь, – не побачить іншої ознаки, окрім ознаки пророка Йони. Як Йона перебув усередині великої риби три дні та три ночі, так буде три дні та три ночі й Син Людський у серці землі. Що символізує собою “велика риба”? Риби в біблійній мові – це душі людські. Це свідомі, сформовані живі істоти, які чудово орієнтуються у водних глибинах, і які самостійно обирають собі шлях серед вод людських. Сказав Господь до апостолів, що рибалками були: “Ідіть зі Мною, – Я зроблю вас ловцями людей!” (Мф. 4.19). Отже, велика риба – це узагальнений образ людства, архетип вселенської людської душі, що живе в морі пристрастей. І проковтне ця “велика риба” пророка Божого Йону. І пробуде він у череві її “три дні і три ночі”...
Що є день у біблійній мові? Мовою гебру, що нею написаний Старий Заповіт, слово “день” звучить як “йом” і означає “день”, “період”, “етап”. Тобто, три великі етапи перебуватиме пророк Божий в душах людських, в свідомості людей, – три дні і три ночі перебуватиме Христос, слово Боже в серцях людських, “у серці землі”. Три періоди: увірування, восиновлення і ствердження, одухотворення, розповсюдження віри Божої. Це й буде велике духовне хрещення во ім’я Отця, і Сина, і Святого Духа. “Хрещення” – грецькою “баптисма” – “повне занурення” у віру що чинна любов’ю (в ім’я Отця); реалізація цієї віри, восиновлення її в тілі нашому, в тілі Церкви через смирення (во ім’я Сина); і одухотворення, оспівування та розповсюдження її (во ім’я Духа Святого). І тільки тоді, коли минуть ці “три дні і три ночі”, – то “викине риба Йону на суходіл”: моря людських пристрастей, моря пожадливостей, ненависті, ворохобства уже не буде. Як і читаємо у Відкритті:
“І бачив я небо нове й нову землю, перше-бо небо та перша земля проминули, і моря вже не було.
І я, Іван, бачив місто святе, Новий Єрусалим, що сходив із Неба від Бога, що був приготований, як невіста, прикрашена для чоловіка свого.
І почув я гучний голос із престолу, який кликав: «Оце оселя Бога з людьми, і Він житиме з ними! Вони будуть народом Його, і Сам Бог буде з ними»…
Той, Хто свідкує, говорить оце: «Так, – незабаром прийду!” (Об. 21.1–3; 22.20).
Амінь. Прийди, Господи Ісусе!


ГОСПОДЬ МІЙ І БОГ МІЙ!

Запитання: Почула від свідків Єгови, що Христос, мовляв, зовсім і не є Богом во плоті, але простим творінням Божим, як і ми з вами, тільки досконалим. Чи це так? Які вірші із Святого Письма вказують на Божество Ісуса?
Відповідь: Дійсно, в релігійному світі існують окремі конфесії, представники яких відкидають Божественну сутність Ісуса Христа. Вони називають Його найдосконалішим, найсвятішим, найдуховнішим але, усе-таки, творінням. Для того, щоб з’ясувати істину, давайте звернемося до Святого Письма – єдиного незаперечного джерела інформації. 
Євангельське благовістя – це блага (добра) звістка про спасіння, що її приніс на землю Син Божий, Бог Слово, Бог, явленний во плоті. Віра в Ісуса Христа як в Єдинородного Сина Божого є твердинею, каменем, духовною підвалиною Церкви. Якось Ісус запитав Своїх учнів: “А ви за кого Мене маєте?” Симон Петро відповів і сказав: “Ти – Христос, Син Бога Живого!” Далі Євангелія так висвітлює реакцію Ісуса на визнання Його Сином Божим: “А Ісус відповів і до нього промовив: «Блаженний ти, Симоне, сину Йонин, бо не тіло і кров (плоть і кров – тут “людина”. – Авт.) тобі оце виявили, але Мій Небесний  Отець. І кажу Я тобі, що ти скеля (ти, і такі як ти – віруючі і вірні, що сповідують Мене Єдинородним Сином Божим. – Авт.), і на скелі оцій побудую Я Церкву Свою, – і сили адові не переможуть її” (Євангеліє від Матвія).
Під час благовіщення архангела Гавриїла Діві Марії, він прорік: “І ось Ти в утробі зачнеш, і Сина породиш, і даси Йому Ймення Ісус. Він же буде Великий, і Сином Всевишнього званий... (Євангеліє від Луки).
Свідчення про Христа, як про Сина Божого, звучало і з уст Самого Бога Отця під час хрещення Ісусового: “Це Син Мій Улюблений...” Так само і у момент преображення Господнього.
Цікаво, що і свідки Єгови, і представники інших конфесій, не можуть заперечити Богосинівства Ісусового, але тлумачать його у переносному змісті, як синівство умовне. Для цього, як правило, наводяться такі вірші із Святого Письма: “Бо всі, хто водиться Духом Божим, вони сини Божі”; “Я сказав був: «Ви – боги, і сини ви Всевишнього всі, а однак повмираєте ви, як людина, і попадаєте, як кожен із вельмож” тощо. Так! Усі ми сини Божі по благодаті Христовій. Але Сам Христос – є Син Божий, Бог Істинний від Бога Істинного, Рожденний, Несотворенний, Одноістотний з Отцем, бо Ним і віки Він створив.
Спробу позбавити Ісуса Божеського достоїнства робили іще фарисеї в часи першого приходу Його. Власне визначення Ісусом Свого Богосинівства і стало офіційним приводом для засудження Його до ганебної смерті на хресті: “Знов каміння схопили юдеї, щоб укаменувати Його. Відповів їм Ісус: «Від Отця показав Я вам добрих учинків багато, – за котрий же з тих учинків хочете Мене каменувати?» Юдеї Йому відказали: «Не за добрий учинок хочемо Тебе вкаменувати, а за богозневагу, – бо Ти, бувши людиною, за Бога Себе видаєш»... Відповів їм Ісус: «Хіба не написано в вашім Законі: «Я сказав: ви боги?» Коли тих Він богами назвав (тут “бог” від “багатий” – багатими на віру, на знання, на земні й Небесні багатства, що щедрою рукою Господь наділяє усім нам по благодаті Своїй, чекаючи від нас у відповідь плодів милосердя та богопізнання. – Авт.), що до них слово Боже було... то Тому, що Отець освятив і послав Його в світ, закидаєте ви: «Зневажаєш Ти Бога», через те, що сказав Я: «Я – Син Божий»?”;
“А люди, які ув’язнили Ісуса, знущалися з Нього та били. І, закривши Його, вони били Його по обличчі, і питали Його, приговорюючи: «Пророкуй, хто то вдарив Тебе?» І багато інших богозневаг говорили про Нього вони...
А коли настав день, то зібралися старші народу, первосвященики й книжники, і повели Його в синедріон свій (синедріон – вищий церковний суд. – Авт.), і сказали: «Коли Ти Христос, скажи нам». А Він їм відповів: «Коли Я вам скажу, – не повірите ви»... Тоді всі запитали: «То Ти Божий Син?» А Він їм відповів: «Самі кажете ви, що то Я»... А вони відказали: «Нащо потрібні ще свідки для нас? Бо ми чули самі з Його уст!..”
Щоб слова “Син Божий” не були витлумачені інакомовно, Священне Писання приєднує до них слово “Єдинородний”, “Однороджений”, тобто Один Єдиний, Який є народженим (а не сотвореним!) від Отця: “Споконвіку було Слово, а Слово в Бога було, і Бог було Слово (Бог Слово – Предвічний Логос, Христос. – Авт.). Воно в Бога було споконвіку. Усе через Нього повстало, і ніщо, що повстало, не повстало без Нього... І Слово сталося тілом, і перебувало між нами, повне благодаті та правди, і ми бачили славу Його, славу як Однородженого від Отця...
Ніхто Бога ніколи не бачив, – Однороджений Син, що в лоні Отця, Той Сам виявив був…” “Так бо Бог полюбив світ, що дав Сина Свого Однородженого, щоб кожен, хто вірує в Нього, не згинув, але мав життя вічне” (Євангеліє від Івана).
Багато місць із Святого Письма прямо указують нам на Божество Ісуса. Наведу лише декотрі: 
Іс. 40.3: “Голос кличе: На пустині вготуйте дорогу Господню, в степу вирівняйте битий шлях Богу нашому (Ісусу Христу, Богу нашому рівняв стежки в юдейській пустелі бездуховності Іван Хреститель. – Авт.)”.
Іс. 9.5: “Бо Дитя народилося нам, даний нам Син, і влада на раменах Його, і кликнуть Ім’я Йому: Дивний Порадник, Бог сильний, Отець вічності, Князь миру”.
1Ів. 5.20: “Ми знаємо, що Син Божий прийшов і розум нам дав, щоб пізнати Правдивого... Він – Бог правдивий і вічне життя!”
Рим. 9.5: “... і від них же (від ізраїльтян. – Авт.) тілом Христос, що Він над усіма Бог, благословенний навіки, амінь”.
Іс. 54.5: “Бо Муж твій (тут – Церкви. – Авт.), Творець твій, – Господь Саваоф Йому Ймення (до речі, Саваоф, “Бог воїнств”, “Бог воюючий” – одне з Імен Божих, а не тільки Ягве /Єгова, “Сущий”/ . – Авт.), а твій Викупитель – Святий Ізраїлів (Христос. – Авт.), – Він Богом усієї землі буде званий!”
1Тим. 3.16: “Безсумнівно, велика це таємниця благочестя: Бог явився во плоті”.
Мф. 1.23: “Ось Діва в утробі зачне, і Сина породить, і назвуть Йому Ймення Емануїл, що в перекладі є З нами Бог (Бог, а не просто людина. – Авт.)”.
Євр. 1.8–9: “А про Сина [сказано]: «Престол Твій, о Боже, навік віку; берло Твого царювання – берло праведності. Ти полюбив праведність, а беззаконня зненавидів; через це намастив Тебе, Боже, Твій Бог оливою радості більше, ніж друзів Твоїх”.
Тита 2.11–14: “Бо з’явилася  Божа благодать, що спасає всіх людей, і навчає нас, щоб ми, відцуравшись безбожності та світських пожадливостей, жили помірковано та праведно і побожно в теперішнім віці, і чекали блаженної надії та з’явлення слави великого Бога й Спаса нашого Ісуса Христа”. 
Ів. 20.19–31: “І, як замкнені двері були, прийшов Ісус, і став посередині та й проказав: «Мир вам!» Потім каже Хомі: «Простягни свого пальця сюди та й на руки Мої подивись. Простягни й свою руку і вклади до боку Мого. І не будь ти невіруючий, але віруючий!» А Хома відповів і сказав Йому: «Господь мій і Бог мій!»”
І, нарешті, останнє. Чи можете ви назвати хоч би одну людину на землі, яка була б безгрішна? Ні! Праведна – так, свята – так, але безгрішна? Це прерогатива лише Самого Бога! І поки ми в тілі – то відчуваємо в членах своїх закон плоті, і коли кажемо, що гріха не маємо, то обманюємо самих себе. А Христос – жив во плоті, і був безгрішним! Яких іще доказів Богочоловічества Ісуса Христа нам шукати?
Господь мій і Бог мій!


ВІДНОВЛЕННЯ ЗВ’ЯЗКУ

Запитання: Сьогодні ми маємо тисячі різноманітних конфесій. Чому так? І чи можливе з’єднання усіх релігій в одну?
Відповідь: Слово “релігія” походить від латинського “ре” – “відновлюю” і “ліга” – “зв’язок”. Отже, релігія – це відновлення зв’язку з Богом. Чому виникла необхідність відновлення цього Зв’язку? Вочевидь тому, що зв’язок цей був свого часу втрачений...
Читаючи Книгу книг, Біблію, ми бачимо, що перші люди віри, точніше перша цивілізація людей віри, яка зображена у ній під образами Адама і Єви, мала постійний зв’язок із Богом. Про це свідчить сама назва місця перебування їхнього – Едем. “Едем”, або ж “Еден” у перекладі означає “Приємний”, “Ніжний”, “Делікатний”. Безумовно, у першу чергу Едем є поняттям духовним, – це райський стан досконалих людей віри. Як гармонія духу, він був присутнім у серцях першої Церкви праведників. Це гармонія між Богом і людьми, між людьми і природою, між природою і Богом. На жаль, в результаті  гріхопадіння ця вселенська гармонія була втрачена.
Історія гріхопадіння Людини потребує окремого висвітлення, – нас же цікавить у даному випадку не сам факт, а його наслідки.
Одним із наслідків падіння перших людей віри стала втрата постійного духовного зв’язку з Богом. Символічно це роз’єднання змальовується у Біблії так:
“І сховався Адам і його жінка від Господа Бога серед дерев раю (чоловік біблійною мовою – “віра, розуміння”; жінка –“життя, чуття, церква”. Рай – “сад”: у першу чергу сад духовний. Алегорично “дерева” – це різні ідеології, бачення, розуміння. Кожне дерево має основний стовбур – певний догмат, визначення істини; усілякі розгалуження, листя як ознаку життя, приносить певні духовні плоди. Так фатальне дерево пізнання добра й зла дає плоди пізнання добра через зло. Дерево життя – воля Божа, закон Божий – плоди милосердя й богопізнання, плоди благодаті, плоди життя вічного, – пізнання Бога (добра) через добро. Сховатися серед дерев раю означає прикритися різноманітними догматами, заплутатися в різних баченнях, які без животворчих плодів Древа Життя перетворюються просто на людські мудрствування та філософії).
І закликав Господь Бог до Адама, і до нього сказав: «Де ти?» (згадаймо апокаліптичне: “Ось Я стою під дверима та стукаю: коли хто почує Мій голос і двері відчинить, Я до нього ввійду...”).
А той відповів: «Почув я Твій голос у раю – і злякався, бо нагий я, – і сховався» (і знову Апокаліпсис: “А лякливим, і невірним, і мерзким.., – їхня частина в озері, що горить огнем та сіркою, а це – друга смерть!”. Друга смерть – це смерть духовна. От вам і зміїне: “Умерти – не вмрете!” Недаремно ім’я цього змія – диявол (“диявол” – “обманець, ошуканець”). Нагота біблійною мовою – це провина, сором. Сховатися – відвернутись від Лиця Господнього, від волі Божої)” (Книга Буття).
Як бачимо, Зв’язок було втрачено... Єдиний потік води живої, що напоював Рай, за межами його розділився на чотири потоки – розійшовся на всі чотири сторони.
Багато дослідників біблійної історії ламали й ламають собі голови над питанням: де ж ті річки, що зображені у книзі Буття? І хіба може бути, щоб єдина ріка розділялася на чотири? Завжди буває навпаки: менші річки зливаються в єдину водну артерію. Знову ж таки, якщо навіть уявити собі неможливе, що Тигр і Євфрат текли у зворотному напрямку, то як бути з іще двома потоками? Нісенітниця? Аж ніяк! Просто треба читати Біблію не як посібник з географії, а як книгу пророцьку, духовну. А духовні речі розуміються тільки духовно.
З точки зору духовної символіки водні потоки – це духовні вчення, що напоюють “землю” сердець людських. І ці чотири – якраз і є ті різноманітні релігії, які мають початок від єдиного Древа Життя (Древа Богопізнання), але розділюються, роз’єднуються за межами Раю, за межами Едему, за межами Любові...
“І річка з Едену виходить, щоб поїти рай. І звідти розділюється і стає чотирма початками.
Імення одному – Пішон, – оточує він усю землю Хавіла, де є золото (“Річка з Едему” – єдине, цілісне вчення Господнє. Пішон, Фісон – ріка, “що оточує землю Хавіла”. Хавіла ж у перекладі  – “Коло”, символ вічності. Там “золото” – істинна цінність. Але земля Хавіла закінчується пустелею Шур, що навпроти Єгипту (Шур, або Сур – “Стіна”. Стіна бездуховності: безводна, бездуховна пустеля. Єгипет біблійною мовою – країна рабства гріха. Ця річка /Пішон/ являє собою символ занепаду духовності)…
Ім’я ж другої річки – Гіхон, – вона оточує ввесь край  Ефіопії ( Гіхон – “Бурхливий потік”. Насправді ж це джерело поблизу Єрусалиму, яке сходить у долину Кедрон. Кедрон – “Каламутний”. Тут проглядаємо духовний потік, що виходить з Єрусалиму – міста правди – але скочується до Кедрону, до помутніння мудрості. І цей-то потік, виявляється, оточує Ефіопію – в Біблії країну Куш, що означає “Чорний”: землю, серця темні, непросвічені).
А ім’я річки третьої – Тигр, – вона протікає на сході Ашшуру (Тигр – “Стрімкий”. Ашшур, Ассирія у біблійній мові – символ войовничого матеріалізму). А річка четверта – вона Єфрат (Єфрат – “Солодкий”. Тигр і Єфрат – символи сили й солодкості гріха, ріки Вавилонські. Тяжкий їхній полон – згадаймо Псалом 136-й (137-й): “Над річками Вавилонськими, – там ми сиділи та й плакали...”)” (Буття).
Ось вам і відповідь на запитання: чому так? Чому роз’єдналася Церква Христова майже на 2000 конфесій? Чому розпорошення? Чому розколи? Відповідь одна – тому, що вкусили плід заборонений і пізнаємо добро через зло! Тому що відкинули вчення Боже – духовне вчення смирення, та сховалися в хащах мудрувань своїх. Тому що нагі перед Богом. Тому що полишили райський стан Любові Його. Тому що не вкушаємо плодів благодаті, плодів милосердя та богопізнання з вічного Древа Життя…
Що ж робити? Та просто піднятися з каламуті бездуховності до чистого едемського Першоджерела. Просто відкрити свої серця перед Тим, Хто стукає. Просто возлюбити!..  Возлюбити, а для цього смиритися, а отже прийняти обставини свого життя (смирення перед Богом) та ближнього свого (перед ближнім) такими, які вони є – без страху й тривоги, без гніву й роздратування, без гордощів та образи:
“І показав він мені чисту ріку живої води, ясну, мов кришталь, що випливала з престолу Божого й Агнця.
Посеред його вулиці (його – тут Нового Єрусалиму, оновленої, живої  Церкви праведників), і по цей бік і по той бік ріки – дерево життя, що родить дванадцять раз плоди, кожного місяця приносячи плід свій. А листя дерев – на вздоровлення народів.
І жодного прокляття більше не буде. І буде в ньому Престол Бога та Агнця, а раби Його будуть служити Йому,
і побачать лице Його, а Ймення Його – на їхніх чолах.
А ночі вже більше не буде, і не буде потреби в світлі світильника, ані в світлі сонця, бо освітлює їх Господь, Бог, а вони царюватимуть вічні віки” (Апокаліпсис).


БОГОРОДИЦЕ, ДІВО, РАДУЙСЯ!..
  
Запитання: Чому православні християни й католики вшановують Діву Марію, називаючи Її Богородицею? Чи правильно ми робимо, коли молимось до Неї? Адже сказано: “Немає іншого Ймення під небом, яким би ми могли спастися, окрім Імені Ісусового!”
Відповідь: Безумовно, немає іншого Імені! Бо “Усі пророки свідкують про Нього, що кожен, хто вірує в Нього, одержить прощення гріхів Його Йменням” (Дії 10.43). Бо “…нема ні в кім іншім спасіння” (Дії 4.12)… Але ж ми і не просимо Богородицю спасти нас Своєю силою, а тільки молитвами Своїми! Бо сказано: “Носіть тягарі один одного, і так виконаєте закона Христового” (Гал. 6.2); “…признавайтесь один перед одним у своїх прогріхах, і моліться один за одного, щоб вам уздоровитись. Бо дуже могутня ревна молитва праведного!” (Як. 5.16). А хто з братів та сестер наших по вірі є більш праведним, аніж Всесвята Діва? Хто сподобився найвищої честі – стати Матір’ю Бога нашого не тільки духовно, як про це читаємо у Мф. 12.49, але й буквально? Кого найщасливішою, найблаженнішою вважають усі роди віруючих та вірних синів Божих по благодаті Христовій? Кого іще прославляє Церква як “чеснішую від херувимів і незрівнянно славнішую від серафимів”? От тому ми й молимося (звертаємося з проханням про заступництво) до Неї, як до дійсно Святої Праведниці, Яка здобула уже во Святая Святих усю повноту духовного сходження та спілкування з Триєдиним Богом. І Яка духом, душею та тонким, духовним, прославленим тілом Своїм перебуває нині перед Небесним престолом Господнім, та возносить до Нього святі й ревні молитви Свої за нас.
Те, що ми просимо Пріснодіву Марію молитися за нас до Божественного Свого Сина, зовсім не є спробою перекласти увесь тягар молитовних зусиль лише на Її плечі. Кожен сам за себе дає відповідь перед Богом. Але “…де двоє чи троє в Ім’я Моє зібрані, – там Я серед них”, – говорить Господь. Тому-то сама ідея єднання Тіла Христового освячена волею Божою, а отже, наше молитовне спілкування зі святими угодниками й Богородицею зокрема, як власне і з усіма членами Церкви, є справою богоугодною і Богом благословенною. Церква земна, воююча, підносить не лише свій голос в молитві до Господа, але й просить молитовного єднання, молитовної допомоги у Церкви Небесної, торжествуючої. І тоді ревна, спільна молитва Єдиної Святої Соборної і Апостольської Вселенської Церкви Божої, “як кадило запашне”, возноситься до Отця нашого, що на Небі, – і вібрація кожного нашого серця зливається у гармонійному єднанні з чистими, світлими духовними вібраціями тих святих, благословенні імена яких ми призиваємо своїми устами. Тоді Божественний акорд всеперемагаючого молитовного пориву змітає усі перешкоди, руйнує всі перепони на шляху нашого єднання із Божеством!..
Наші брати-протестанти, хибно розуміючи догмати православної церкви, не сприймають практики вшановування Божої Матері. Набір запитань-заперечень опонентів православ’я на протязі сторіч залишається незмінним, і я спробую коротко дати відповіді на них, ґрунтуючись виключно на Святому Письмі. Сподіваюсь, вони якщо і не похитнуть підвалини ортодоксального протестантизму, то хоча б висвітлять позицію традиційної деномінації…

Запитання: Де бачимо у Святому Письмі, що Марія дійсно є Божою Матір’ю?
Відповідь: Апостол пише: “А все оце сталося, щоб збулося сказане пророком від Господа, Який провіщає:
«Ось Діва в утробі зачне, і Сина породить, і назвуть Йому Ймення Еммануїл», що в перекладі є: З нами Бог (зауважте – Бог, а не просто людина)” (Мф. 1.22–23; див. також Іс. 7.14).
“Безсумнівно, велика це таємниця благочестя: Бог в тілі з’явився” (1Тим. 3.16).
Родичка Маріїна, Єлизавета, вітає Її як Матір Божу: “Коли ж Єлизавета зачула Маріїн привіт, затріпотіла дитина в утробі її. І Єлизавета наповнилась Духом Святим,
і скрикнула голосом гучним, та й прорекла: «Благословенна Ти між жонами, і благословенний Плід утроби Твоєї!
І звідкіля мені це, що до мене прийшла Мати мого Господа?” (Лк. 1.41–43).

Запитання: Звідки узято звертання “Цариця Небесна”?
Відповідь: “…по правиці Твоїй [о, Боже] стояла Цариця в офірському щирому золоті” (Пс. 44(45).10).

Запитання: З чого видно, що Марія народила Спасителя не від смертного чоловіка, але від Духа Святого?
Відповідь: “А Марія озвалась до Ангела: «Як же станеться це (зачаття), коли мужа не знаю?»…
І Ангел промовив у відповідь Їй: «Дух Святий злине на Тебе, і Всевишнього сила обгорне Тебе, через те то й Святе, що народиться, буде Син Божий!»” (Лк. 1.34–35).
“…ось з’явивсь йому (Йосипу) Ангел Господній у сні, промовляючи: «Йосипе, сину Давидів, не бійся прийняти Марію, дружину свою, бо зачате в Ній – то від Духа Святого»” (Мф. 1.20).

Запитання: Чому православна церква називає Діву Марію Пріснодівою (тобто завжди Дівою – Тією, Яка зберегла Своє Дівоцтво і дітей інших не мала)?
Відповідь: Пророк Єзекіїль передрік про Неї: “І сказав мені Господь: «Брама ця буде замкнена, не буде відчинена, і ніхто не ввійде в неї, бо в неї ввійшов Господь, Бог Ізраїлів, і вона буде замкнена»” (Єзек. 44.2).

Запитання: А як же тоді біблійні відомості про братів та сестер Ісусових – чи вони не діти Її? (див. Мф. 12.47–50; 13.55–56).
Відповідь: Ні, бо слово “брати” єврейською та арамейською мовами означає взагалі близьких родичів. Так двоюрідні чи троюрідні брати також називалися просто братами (див. Левит 10.4; 1Пар.(1Хр.) 23.22). Тут маються на увазі або діти Йосипа від першого шлюбу, або двоюрідні брати Ісуса по Матері. Та й якби Пресвята Діва мала інших дітей окрім Ісуса, то Він і не доручав би Її учневі Своєму Іванові, кажучи з хреста:
“«Оце, Жоно, Твій син!»
Потім каже до учня: «Оце мати твоя!» І з тієї години той учень узяв Її до себе” (Ів. 19.26–27).
Адже Яків, брат Господній, тривалий час був єпископом Єрусалимським (див. Гал. 1.19), та й інші сини Йосипа були в Єрусалимі (Мф. 13.55).

Запитання: Чи не вказують слова Ісусові “Бо хто волю Мого Отця, що на Небі, чинитиме, той Мені брат, і сестра, і мати!” (Мф. 12.50) на те, що Христос знехтував Свою Матір, відмовився від Неї?
Відповідь: Хіба може Той, Хто дав Закон Божий і п’яту Заповідь “Шануй батька й матір своїх” зокрема, порушити хоча б одну йоту із цього Закону? Безперечно ж, ні! У наведеній цитаті Спаситель каже про духовний зв’язок Його та учнів. Навіть будучи розіп’ятим на хресті Він піклувався про Свою Пречисту Матір. Вона також була ученицею Його проповіді і не відділялася від учнів Його: “Вони всі однодушно були на невпинній молитві, із жінками, і з Марією, Матір’ю Ісусовою, та з братами Його” (Дії 1.14).

Запитання: Чому православні у молитві проголошують: “Пресвятая Богородице, спаси нас!” Адже один у нас Спаситель – Христос Господь? (див. Дії 4.12).
Відповідь: Насправді відповідь на поставлене запитання знаходиться на початку цієї публікації. Але іще раз підкреслю: не Своєю силою, а Силою Божою! Подібно, як наголошує апостол народів Павло: “Уважай на самого себе та на науку, тримайся цього. Бо чинячи так, ти спасеш і самого себе, і тих, хто тебе слухає!” (1Тим. 4.16). Або: “…може… і спасу декого з них” (Рим. 11.14).
Завершити дану статтю хочу величним гімном Богородиці, що його співає Церква під час богослужінь, – гімном, складеним на основі уривків із Святого Письма:
“Богородице, Діво, радуйся! Благодатна Маріє, Господь з Тобою! Благословенна Ти між жонами, і благословен Плід лона Твого, бо Ти породила Спаса душ наших.
Достойно є поправді величати Тебе, Богородице! Завжди блаженну та пренепорочную, і Матір Бога нашого. Чеснішую від херувимів і незрівнянно славнішую від серафимів, що породила Бога Слово непорочно. Істинну Богородицю, Тебе величаємо!”


БЛАЖЕННІ УБОГІЇ ДУХОМ

Запитання: Що означають слова Господні “Блаженні убогії духом”? Які “убогі” маються тут на увазі?
Відповідь: У запитанні, що його свого часу поставив читач однієї з моїх духовних рубрик, мова йде про першу із Заповідей блаженств Нагірної проповіді Господа нашого Ісуса Христа: “Блаженні вбогі духом, бо їхнє є Царство Небесне” (Матвія, 5 розділ, 3 вірш). Слово “блаженство” означає “щастя” і, як бачимо, шлях до щастя лежить саме через духовну убогість. Про що тут ідеться? Насамперед необхідно зазначити, що поняття духовної вбогості не є синонімом ущербності, недостатності а чи неповноцінності. Мова тут, безперечно, про інше. Про духовний стан, який є протилежним так званій, як модно нині висловлюватись, світській “крутості”, – ось про що тут ідеться! Тут вбогість позитивна, зі знаком “+”. “Вбогість”, яка насправді є силою. І силою не в проекції шкали цінностей “сильних світу цього”, але цінностей Божих. “Не силою й не міццю, але тільки Моїм Духом, говорить Господь Саваоф” (Захарії, 4 розділ, 6 вірш).
Поняття “бідняки Господні”, – давньоєврейською “ебіонім Ягве”, або “анавім” – “убогі”, – відоме іще з часів Старого Заповіту, і за змістом воно визначається як “лагідні, тихі, смиренні”. Блаженної пам’яті отець Олександр Мень пише з цього приводу у загальновідомій праці “Історія релігії”:
“«Лагідність» і «смирення» – слова, які сильно постраждали від неправильного вживання та хибних асоціацій; смирення легко ототожнюється нині з ханжеською єлейністю, низькопоклонством, принизливою покірністю. Проте смирення в біблійній старозавітній та християнській традиціях розуміється як духовна тверезість і доброта, що є протилежними сп’янінню гординею… Слова «анавім» та «ебіонім» і у євангельські дні означають тих, хто свідомо став на шлях добра й безкорисливості; і саме тому через вісім сторіч після [пророка] Ісаї у Своїй Нагірній проповіді Христос насамперед звернувся до «вбогих», «лагідних», гонимих та шукаючих правду. І про Себе Він каже: «…навчіться від Мене, бо Я тихий і серцем покірливий, – і знайдете спокій душам своїм» (Мф. 11.29)”.
Духовна вбогість має іще одне важливе значення. Убогі духом – це ті віруючі й вірні овечки стада Христового, які не зупиняються на досягнутому, серця яких наповнені невгасимою горливістю до Господа, завжди палають очищаючим, зігріваючим, просвітлюючим вогнем Божої любові. Це ті, які постійно прагнуть живої води Божого Слова, є воістину ненаситними у виконанні Волі Божої, і невтомно долають шлях здобуття Духа Святого, шлях до Небесних висот Благодаті. Які ніколи не скажуть з пихатим фарисейським самовдоволенням: “Я багатий, і збагатів, і не потребую нічого...”, але як дійсно убогі постійно взивають до Господа: “Хліба духовного, хліба насущного дай нам сьогодні!..”
Блаженні убогі духом, бо їх путь – то дорога до святості, шлях до вічного Богоєднання, як і читаємо у Відкритті святому апостолу Івану Богослову: “І Ти [Христе] їх зробив для нашого Бога царями і священиками – і вони на землі царюватимуть!” (Об’явлення, 5 розділ, 10 вірш). Цей “царський шлях” символічно зображений у книзі Вихід у образах синів (плодів віри) священика Аарона, брата Мойсеєвого.
Біблія – Книга символічна, і всі персонажі її тою чи іншою мірою духовно є присутніми у кожному із нас. Священик Божий Аарон (ім’я Аарон означає “Горній”) символізує собою тих віруючих і вірних, які, ставши правдиво убогими духом, тобто смиренними перед Господом, піднялися на висоти досконалості, – на духовні висоти служіння Богові. Ми всі покликані стати отими “царями й священиками” для нашого Бога. Царями – тому що наш розум повинен царювати над нашою плоттю; а священиками – бо нам належить повністю віддатися на волю Божу, присвятити себе Йому, стати духовними “Ааронами”: 
“І взяв Аарон Елішеву, дочку Амінадавову собі за жінку (“Жінка” в біблійній мові – це життя; “чоловік”, відповідно, – віра. Елішева, Єлизавета у перекладі – “Бог є клятвою її”. І це нам належить обрати собі оту “Елішеву” – життя праведне, з’єднане із Богом), і вона породила йому Надава, і Авігу, і Елеазара, і Іфамара” (Вихід, 6 розділ, 23 вірш). 
Ім’я Надав означає “Завзятий”, “Охочий”, “Ревний”, “Горливий”. Це перший плід віри, що його нам належить принести Богові, перша умова й ознака істинного служіння Йому, коли за словом Псалмоспівця “ревність до дому Твойого [о, Господи!] з’їдає мене” (Псалом 68(69), 10 вірш). І якщо є в нас оця “ревність про Боже”, якщо “ходимо не за тілом, а за духом”, якщо “духом умертвляємо тілесні вчинки” і “думаємо про духовне”, а не про тілесне (тобто, коли власне і є “вбогими духом”), – то обов’язково стаємо ми синами Божими по благодаті Христовій, “бо всі, хто водиться Духом Божим, вони сини Божі” (див. Римлянам, 8 розділ). Тоді обов’язково народжується в серці нашому “другий син Ааронів” – Авігу (Авігу, або Авіуд – “Бог – мій батько”). А за ним і третій – Елеазар (Елеазар – “Бог допомагає”, Благодать Божа): тобто усе, чого тільки не попросимо у Отця нашого Небесного в Ім’я Його – дасться нам… А відтак і четвертий, Іфамар (Іфамар – “Острів пальм”, а пальма в Біблії – символ прославлення: згадаймо хоча б славний в’їзд Господа в Єрусалим. Пальмовим віттям та вигуками “Осанна”, “Спасіння” зустрічали Ісуса). Відтак являємо своїм життям, життям своєї родини, церкви, громади твердий, надійний “суходіл” – острів прославлення Божого посеред бурхливого моря пристрастей світу цього, “житейського моря, схвильованого спокус бурею”, – острів істинного Православ’я! Острів, на якому царює Господь...
“Блаженні убогії духом, бо їхнє є Царство Небесне…”


БУЛА Б ВІРА…

Запитання: Чому ви хрестите немовлят, адже сказано: “Тож ідіть, і навчіть всі народи, хрестячи їх в Ім’я Отця, і Сина, і Святого Духа…” Отже спочатку треба навчити, а потім уже охрестити, бо Благодать дається по вірі.
Відповідь: Стосовно дорослої людини так воно і є, але стосовно дитини акценти дещо зміщуються. Хіба правильно було б стверджувати, що діти й осуд приймуть за невір’я своє разом із дорослими, як сказано: “Хто не ввірує – засуджений буде” (див. Мк. 16.16)? Безумовно ж, ні! Новонароджене немовля – як чистий аркуш паперу. Гріх іще не спотворив його душу, не проявився назовні, хоча й існує в серці дитини у вигляді закону плоті, туго закрученої пружини потенційного, так званого первородного гріха. Чи ж можна, знаючи це, не допускати дітей до Христа, свідомо позбавляючи їх Благодаті Святого Хрещення? Коли учні забороняли дітям приходити до Ісуса – Він докоряв їм за це:
“До Нього ж приносили й немовлят, щоб до них доторкнувся, а учні, побачивши, їм докоряли.
А Ісус їх покликав та й каже: «Пустіте дітей, щоб до Мене приходили, і не забороняйте їм, – бо таких Царство Боже” (Лк. 18.15–17).
У Посланні святого апостола Павла до галатів сказано: “Бо… всі, що в Христа охрестилися, у Христа зодягнулися!” Як одяг прикриває наготу й захищає тіло, так і хрещення прикриває наготу душі захищаючи її Христовою благодаттю. Чи ж вірно буде позбавити дитину цього захисту? Як одяг вирізняє одну людину від іншої, так і хрещення різнить християн від язичників. Чи ж добре полишати дитину цієї печаті духовної? Як одяг прикрашає тіло людини, так і хрещення красить душу Благодаттю. Чи ж варто позбавляти дітей наших цієї Небесної прикраси?
 Противники хрещення дітей посилаються на те, що благодать Всесвятого Духа подається по вірі, а отже немовлята, які не здатні свідомо вірити, не можуть мовляв і здобути Благодаті. Проте ми маємо у Святому Письмі приклад, коли Благодать зійшла на людину по вірі інших людей – у даному випадку по вірі чотирьох друзів, що принесли до Ісуса тіло свого паралізованого товариша, який втратив уже всяку надію на зцілення:
“І прийшли ось до Нього, несучи розслабленого, якого несли четверо.
А що через народ до Нього наблизитися не могли, то стелю розкрили, де Він був, і пробравши, звісили ложе, що на ньому лежав розслаблений.
А Ісус, віру їхню побачивши, каже розслабленому: «Відпускаються, сину, гріхи тобі!»” (Мк. 2.3–5).
Так само по вірі хрещених батьків подається Благодать і дитині, яку принесли вони до храму.
В новозавітній Церкві хрещення замінило собою старозавітне обрізання, як і каже апостол:
“Ви в Ньому були й обрізані нерукотворним обрізанням, скинувши людське тіло гріховне в Христовім обрізанні.
Ви були з Ним поховані у хрещенні…” (див. Колос. 2.11–14).
Але ж у старозавітній Церкві обрізання здійснювалось на восьмий день після народження! “А кожен чоловічої статі восьмиденний у вас буде обрізаний у всіх ваших поколіннях” (Буття 17.12). Чому ж відмовляємося сьогодні від хрещення немовлят – від цього обрізання новозавітного, адже ж сказано:
“Покайтеся, і нехай же охреститься кожен із вас у Ім’я Ісуса Христа…
Бо для вас ця обітниця, і для ваших дітей (!)” (Дії 2.38–39).
Віруючі батьки бажають виховати у вірі і дітей своїх. І це природно, що християни хочуть бачити християнами й своїх нащадків. Хрещення сина чи доньки – це обітниця перед Богом виховати дитину віруючою та вірною, обітниця того, що батько й матір зроблять усе належне, аби дитина, зростаючи фізично, зростала також і духовно. Як сказано і про маленького Ісуса, Який є “Шлях, і Правда, і Життя”: “А дитина росла, і скріплялась на дусі” (Лк. 1.80).
Свого часу святий Григорій Богослов дорікнув матері-християнці, яка боялась хрестити свою дитину через маловірство своє, мовляв, а раптом виросте недостойною звання християнина:
“У тебе є дитина? Не давай часу аби збільшилося пошкодження. Нехай освячене буде в дитячих літах, від малецтва присвячене Духу. Ти боїшся печаті через неміч єства, як малодушна та маловірна мати? Але Анна і до народження обіцяла Самуїла Богові, й після народження невдовзі посвятила та виховала для священничої ризи, не боячись людської немочі, але віруючи в Бога”.
Перші християни часто приймали святе хрещення сім’ями. Та й апостоли, як про це свідчить нам Святе Письмо, охрещували цілі родини. Так, ми читаємо про хрещення дому Лідії, дому Корнилія сотника, дому Степанового, проте ніде не сказано про виключення з цього хрещення дітей!..
І останнє. Безумовно, Церква переживає тяжкі часи – часи скорботи, випробувань, часи охолодження віри. Світські засади увійшли в церковне життя, і номінальна релігія сьогодні загалом нагадує оту блудницю, що її бачив Іван Богослов у об’явленні своєму (див. 17-й розділ Апокаліпсису). Але Господь наш Ісус Христос “учора, і сьогодні, і навіки Той Самий!” (Євр. 13.8). І так само як і тоді, на зорі християнства, так і сьогодні щедрою рукою подає Він вірним Своїм Благодать. Була б віра! А якщо є вона, ця віра в серцях рідних, хресних батьків дитини, у священика, – то й “По вірі вашій – хай буде вам!” І сходить благодать Всесвятого Духа на новоохрещеного раба Божого, і відкривається на Небі, у сфері Духа, іще один “особистий рахунок”, на якому чекають “щасливого власника” безмежні духовні скарби. Дай Бог, щоби ставши повнолітнім, свідомим віруючим, не загубив він дороги до тієї скарбниці і, ведений Духом Божим, увійшов у широко прочинені Двері, з відвагою приступивши до престолу Благодаті. Як і сказано: “Отож, приступаймо з відвагою до престолу благодаті, щоб прийняти милість та для своєчасної допомоги знайти Благодать” (Євр. 4.16).
Була б віра!..


ЧИСЛО ЗВІРА

Запитання: Розкажіть, будь ласка, про число звіра: що воно означає? Публікації на цю тему вкрай суперечливі і не завжди переконливі... Деякі “просвітителі” навіть стверджують, що “печать сатани” – це не що інше, як ідентифікаційні коди. А як же тоді ставитись до паспортів, які мають індивідуальні серію й номер, і без яких також “ні купити, ані продати”?
Відповідь: Про знамено звірини читаємо в книзі “Об’явлення святого Івана Богослова” (грецькою –  “Апокаліпсис”) – останній книзі Біблії:
“І зробить вона (звірина. – Авт.), щоб усім – малим і великим, багатим і вбогим, вільним і рабам – було дано знамено на їхню правицю або на їхні чола,
щоб ніхто не міг ані купити, ані продати, якщо він не має знамена ймення звірини, або числа ймення його...
Тут мудрість! Хто має розум, нехай порахує число звірини, бо воно число людське. А число її – шістсот шістдесят шість”.
Тут мудрість... Хто має розум – нехай порахує... Здавалося б, що тут мудрого? І школяр справиться з цим простим завданням, бо вміє рахувати не лише до 666, а й до мільйонів... Та не все так просто. Щоб з’ясувати суть числа звіра – необхідно розуміти біблійну символіку і символіку чисел зокрема. Біблія – книга не буквально-історична, як декому здається, а пророцька. Це Книга книг, в якій кожне слово, кожна буква, кожна йота (“йота” – це найменший значок єврейського алфавіту, як в українській мові апостроф) несе в собі духовне навантаження. Біблія у першу чергу книга духовно-символічна, а буквально-історичні події, які потрапили на сторінки Святого Письма, – потрапили сюди саме для того, аби за ними ми побачили духовний зміст.
Існує спеціальна богословська наука, що займається тлумаченням Біблії, екзегетика. Існують і різноманітні школи богослів’я, кожна з яких має свій підхід до тлумачення Слова Божого. Я виступаю з позицій олександрійсько-каппадокійської школи, яка тлумачить Святе Письмо по духу. Втім, не відкидаючи букви там, де вона не суперечить духові. Нажаль, сьогодні принципи цієї школи незаслужено забуті але, впевнений, майбутнє – за нею.
Отже, давайте разом розглянемо вищенаведений біблійний текст, користуючись основним правилом одного із представників каппадокійської школи богослів’я, Григорія Богослова: “Крізь букву проникай у внутрішнє”.
Одним із підрозділів екзегетики є наука про символіку чисел – гематрія. Згідно з цією наукою число “6” – це число людське. Людина створена саме в 6-й день творіння. 6 – це майже 7 (а “7” – число повноти Божої, число гармонії: 7 нот, 7 кольорів райдуги, 7 днів тижня тощо). Здавалося б, усього один крок від Адама до Христа, один крок до обоження людини. Маємо образ Божий (людина створена розумною, вільною обирати свій шлях, здатною творити і любити), залишається лише стяжати подобу – бути не просто розумною, але мудрою мудрістю Божою; не просто вільною, але свідомо обираючою шлях до вічного життя, до висот богопізнання. Бути не тільки здатною творити, але стати дійсним творцем прекрасного; не просто здатною любити, але цілковито зануреною в любов, світитися Святим Духом Любові. Близько до 7, але все ж таки 6...
У числі звіра цих шісток є три. Що символізує собою число “3”? Це число проходить червоною ниткою через усю Біблію: Мойсей – Аарон – Маріам; Авраам – Ісак – Яків; Петро – Яків – Іван; Отець – Син – Дух Святий; віра – надія – любов... Тут ми проглядаємо три найважливіші аспекти діалектики буття: ідея, здійснення ідеї і, нарешті, розповсюдження (одухотворення, оспівування) її. Справді: Отець – віра; Син – восиновлення віри (здійснення, втілення, реалізація Волі Божої, ідеї Отчої Любові); Дух Святий – оспівування, одухотворення, розповсюдження її. Мойсей зносить з гори Хорів скрижалі Завіту, Закон Божий. Аарон, брат його, як священик, втілює Волю Божу у життя. Маріам – оспівує перемогу... Авраам – носій віри. Ісак – здійснення її. Яків – розповсюдження в 12-ти колінах Ізраїля... Це – позитив. Число “3”, так би мовити, зі знаком “+”.
У випадку числа звіра ми маємо число “3” в негативному значенні – три шістки. Три числа людських, що складаються в число звіра: “666” – це людська ідея (людська мудрість – заземлена, дольня. На відміну від Божої – Небесної, горньої); людське ж і здійснення ідеї (через насильство та користолюбство); і, нарешті, людське розповсюдження її методами нелюбовності та агресії. “Звірина” біблійною мовою – це людська система насильства, яка отримує владу і силу від “змія” – духа злоби піднебесного, вселенського духа ненависті, омани багатства світу цього, “князя темряви”, “бога віку сього”, духа лукавства й гордині, що йому на ім’я: диявол (ошуканець, обманець, ворог) і сатана (супротивник Волі Божій).
Дію числа звіра ми можемо проглянути на історичних аналогіях. У своїх проповідях та виступах у засобах масової інформації я свідомо уникаю політичних питань, але тут змушений відступити від цього правила. Надто вже показовими у плані розкриття символіки числа звіра є деякі аспекти нашої недавньої історії. Маю на увазі пресловуту 1/6 частину суші (знову число “6” – влучний збіг, хоча я уже давно не вірю у випадковості).
Люди старшого (і не дуже) покоління, безумовно, пам’ятають до болю знайомі риси недавньої минувшини. Хто міг бути членом КПРС? Відкриймо статут цієї пріснопам’ятної організації... Членом Комуністичної партії Радянського Союзу міг бути той, хто, по-перше, визнавав ідеї комунізму (от вам і перша шістка); по-друге, активно працював у первинній партійній організації: втілював, здійснював ці ідеї на практиці (от вам і друга); і, нарешті, розповсюджував (оспівував, “одухотворяв” їх) – ось вона й третя. Число звіра проявлялося в трьох шістках: людська ідея побудови Царства Божого на землі без Бога (“Никто не даст нам избавленья – ни царь, ни Бог, и не герой…”; “Человек – это звучит гордо!”; “Бытие определяет сознание” тощо). Людське ж здійснення цієї ідеї (через диктатуру пролетаріату). Людське ж і розповсюдження її (експорт революції “на багнетах”; “Хто не з нами – той проти нас”). Людська ідея – людське здійснення – людське ж і розповсюдження цієї ідеї: 666!
Не думайте, ніби сьогодні звірина зникла, або “попечатання” припинилося. Просто “звір із моря” замінений “звіром, що вийшов із землі”, у якого овеча шкура та ягнячі роги (дивися 13-й розділ Апокаліпсису). Світ усе той же самий, звірячий. Сьогодні ним править людська ідея конкуренції – “Тісни свого ближнього, щоб піднятися самому” (на відміну від Божого: “Шукай вигоду своєму ближньому”). Ідея ця втілюється тими ж-таки методами прихованого й неприхованого насильства. І розповсюджується вона за тим же, людським принципом...
Тут мудрість! Хто має розум, нехай порахує число звірини, бо воно – число людське...


БУКВА ВБИВАЄ...

Запитання: У своїх виступах та статтях Ви часто наголошуєте, що являєтесь представником олександрійсько-каппадокійської школи богослов’я, основним принципом якої є тлумачення Святого Письма по духу. Прохання ширше розкрити цю тему...
Відповідь: “Буква вбиває...” (2Кор. 3.6). Як часто ми, забуваючи ці слова, шукаючи легшого шляху при дослідженні Писання, намагаємося втиснути вчення Боже у вузькі рамки букви. Кажучи “ми” маю на увазі увесь християнський світ. І не тільки сучасний.
Власне богословська наука виникла у першій половині III сторіччя. Саме в цей час християнському віровченню було надано довершеної форми. Цьому сприяли як історичні, так і ідеологічні фактори. Гоніння на Церкву тимчасово втихли. Нагальна необхідність в апологетичній та полемічній боротьбі відійшла дещо на другий план. Але в цей час почали активно діяти язичницькі філософи, а отже церковні письменники відчули потребу створити струнку богословську систему, науково обґрунтувати християнську віру. І саме там, де найбільше процвітала язичницька наука, в Олександрії, на противагу їй і виникає наукова течія християнства.
Олександрійська школа богослов’я прагнула протиставити язичницькій філософії та єретичним системам таку теологічну побудову яка, будучи християнською, мала б струнку й довершену богословську форму. І це їй вдалося. Основними методами у дослідженні Писання олександрійської школи богослов’я були алегоризм та містицизм. Видатні вчителі школи Пантен, Климент Олександрійський, Оріген, Діонісій в основу “богословського любомудрія” ставили духовно-символічне тлумачення Біблії. Учнями великих олександрійців стали представники й інших теологічних шкіл, зокрема кесарійської – Григорій Чудотворець, Памфіл, Євсевій Кесарійський.
Але в ті ж часи у християнстві виникає й інший богословський напрям, що робить спробу по букві трактувати Слово Боже. Це антиохійська школа, основним методом якої є буквально-історичне тлумачення. Представниками цієї школи стали Феофіл Антиохійський, Дорофей та Лукіан. І “протистояння” цих двох теологічних шкіл тривало аж до моменту, коли крапку на ньому поставили великі каппадокійці, стовпи Церкви –Василій Великий, Григорій Богослов та Григорій Ниський.
Саме вони створили теологічну концепцію, на якій стоїть Православ’я й донині. Суть каппадокійської школи богослів’я полягає у тому, що Біблія – глибоко символічна книга, і за кожною буквою, за кожним значком Писання лежить глибокий духовно-символічний зміст. Богослов повинен знайти його, не зупинятись на букві, не зациклюватись на буквально-історичній підоснові, але, за словом святого Григорія Богослова, “крізь букву проникати у внутрішнє”. Показово, що святий Іван Златоустий, будучи як екзегет реалістом, тобто фактично представником антиохійської методи, проте вважав, що Писання, як Слово Боже, є тривимірним, глибинним. І тому екзегет (тлумач) повинен сягати далі поверхневого шару, далі і глибше букви. Це основне правило, основний метод Златоустого.
Молодший брат святого Василя Великого святий Григорій Ніський писав: “Якщо зняти тілесний покров слова – те, що залишиться, є Господь, Життя і Дух”. Проте великі каппадокійці не відкидали й букви там, де вона не протирічить духові. Таким чином, вони взяли краще від олександрійської та антиохійської богословських традицій, усе-таки віддаючи перевагу першій. І саме  на цих позиціях стояли найвидатніші представники православної теології.
Протестантизм, відірваний від богословських традицій перших віків християнства, відкинув учення Отців Церкви і, таким чином, впав у буквалізм. Фактично всі протестантські конфесії трактують Писання по букві, а, отже, замінюють чисту “пшеницю” Слова Божого на “ячмінь” свого розуміння Біблії. Нажаль, суттєво змінилася  ситуація і в православ’ї, і сьогодні ми спостерігаємо майже повне забуття основних принципів олександрійсько-каппадокійської богословської традиції і у нас. Буква взяла верх над духом. Про це попереджав Господь у Відкритті святому апостолу і євангелісту Івану Богослову:
“І коли третю печатку розкрив, я третю тварину почув, що казала: «Підійди!» І я глянув, – і ось кінь вороний. А той, хто на ньому сидів, мав вагу в своїй руці.
І я ніби голос почув посеред чотирьох тих тварин, що казав: «Ківш пшениці за динарія, і три ковші ячменю за динарія, а оливи й вина не марнуй!»” (Об. 6.5–6).
Динарій – платня робітникові за день роботи у полі. “Ківш пшениці за динарія” – це той хліб наш насущний, хліб духовний, що його просимо ми у Господа на кожен день. Трактуючи Писання по букві ми фактично збіднюємо його зміст, підміняємо “пшеницю” на “ячмінь” – зерно нижчої якості, фуражне. І цього “зерна” виходить уже три ковші. Написані томи, цілі бібліотеки богословських праць, які поверхово висвітлюють Божественні Істини. Слава Богу, що, за словом Господнім, “олива й вино” не марнуються. Бо хоч би як збіднювався зміст Писання буквальним його трактуванням, але морально-етична сторона Науки Божої не пошкоджується, або пошкоджується не докорінно. Адже і по букві заповіді “Не вбивай”, “Не кради”, “Возлюби ближнього свого” є істинними і духовно життєдайними. Тому то й не марнується “олива” – духовна благодать Слова Божого, і “вино” – вчення Христове, що змінює розум людини та звеселяє серце праведного.
Але небезпека суто буквального тлумачення Писання від цього не зменшується. Апостол Павло попереджує:
“Настане бо час, коли здорової науки не будуть триматись, але за своїми пожадливостями виберуть собі вчителів, щоб вони їхні вуха влещували.
Вони слух свій від правди відвернуть, та до байок нахиляться” (2Тим. 4.3–4).
І такі “байки” про Бога, Який, нібито буквально сидячи на хмарі дощовій, прийде судити світ; про ангелів, що змахуючи крильми, як чайки ширяють над землею; про буквальні ланцюги (цікаво з міді чи з заліза?), якими буде скутий сатана на тисячу років; про Адама, якого Господь зліпив, замісивши глину; про розжарені сковорідки, на яких підстрибують десь глибоко під землею грішники і т. д., і т. ін. тільки дискредитують Боже Вчення у очах освічених людей. Тим самим фактично відвертають їх від здорової науки, “обрубують вуха”, “самі не входять і інших не пускають”.
Кожному вірному християнинові добре відомі слова Господа нашого Ісуса Христа: “Досліджуйте Писання, бо ви думаєте через них отримати життя вічне...” Нагадаю лишень і такі: “І Він нас зробив бути здатними служителями Нового Заповіту, не букви, а духа, – бо буква вбиває, а дух оживляє...” (2 Кор. 3.6).


ВИ Ж ОТЦЯМИ НЕ ЗВІТЬСЯ…

Запитання: Чому ви підписуєте свою рубрику: “Отець Олег Ведмеденко”?  Адже сказано: “Ви ж отцями не звіться…”
Відповідь: Дійсно, в Євангелії від Матвія читаємо: “І не називайте нікого отцем на землі, – бо один вам Отець, що на Небі”. Але тут же, в цьому ж розділі читаємо і таке:
“А ви вчителями не звіться, – бо один вам Учитель, а ви всі брати…
І не звіться наставниками, – бо один вам Наставник, – Христос.
Хто між вами найбільший, хай слугою вам буде! Хто бо підноситься – буде понижений, хто ж понижується, той піднесеться” (Мф. 23.8–12)…
Одне з правил екзегетики (науки про тлумачення Святого Письма) наголошує про недопустимість під час дослідження Писання виривати вірш із контексту. У даному випадку контекст полягає в ідеї смиренномудрості: не звіться отцями – бо один вам Отець; не звіться вчителями – бо один вам Учитель; не звіться наставниками – бо один у вас Наставник… Проте ця настанова зовсім не відкидає духовного отцівства, учительства чи наставництва. Навпаки! Апостол Господній Павло пише: “Спогадуйте наставників ваших, що вам говорили Слово Боже, і, дивлячись на кінець їхнього життя, переймайте їхню віру” (Євр. 13.7); “Слухайтесь ваших наставників та коріться їм, – вони бо пильнують душ ваших, як ті, хто має здати справу (Господові)” (Євр. 13.17); “Вітайте всіх ваших наставників та всіх святих” (Євр. 13.24) тощо.
Це те, що стосується наставників. А от щодо вчителів:
“І Він [Христос], отож, настановив одних за апостолів, одних за пророків, а тих за благовісників, а тих за пастирів та вчителів, щоб приготувати святих на діло служби для збудування тіла Христового (Церкви)…” (Ефес. 4.11–12); “…на що я поставлений був за проповідника та за апостола, – правду кажу, не обманюю, – за вчителя поганів у вірі та в правді” (1Тим. 2.7); “І ви – тіло Христове, а зосібна – ви члени! А інших поставив Бог у Церкві по-перше – апостолами, по-друге – пророками, по-третє – учителями, потім дав сили, також дари вздоровлення, допомоги, управління, різні мови…” (1Кор. 12.27–28).
А про отцівство духовне так каже: “Бо хоч би ви мали десять тисяч наставників у Христі, та отців не багато, а я вас породив у Христі Ісусі через Євангелію… Тож благаю я вас: будьте наслідувачами мене!” (1Кор. 4.15–16). Багато наставників – мало отців, – свідчить апостол! Мало тих, які дійсно народжують духовних дітей для Господа. Мало досконалих, які прикладом свого життя, даром слова мудрості (а не лише слова знання) ведуть до Благодаті. Слово “отець” у біблійній мові є не просто ознакою духовного учительства й наставництва, але ознакою досконалості…
Святий апостол Іван Богослов розглядає чотири ступені духовного зростання: діти, отроки, юнаки і отці.
“Пишу я вам, дітоньки, – читаємо у Першому соборному посланні улюбленого учня Христового, – що гріхи вам прощаються ради Ймення Його (через покаяння та прихід до віри – це перший крок, “у вірі – добродійство” (див. 2Петра 1.5–9))…
Пишу, діти, вам (синодальний переклад: “Пишу вам, отроки…”), бо ви пізнали Отця (пізнали волю Отчу посередництвом Слова: “в добродійстві – роздумування”, – другий щабель на шляху до досконалості)…
Пишу вам, юнаки, бо перемогли ви лукавого (показавши “в роздумуванні – стриманість, а в стриманості – терпеливість”)…
Пишу вам, батьки (отці!), бо ви пізнали Того, Хто від початку (пізнали Сущого, досягли “з’єднання віри й пізнання Сина Божого, Мужа досконалого, у міру зросту Христової повноти, щоб більш не були ви малолітками, що хитаються й захоплюються від усякого вітру…” (див. Ефес. 4.13–14), явили “в терпеливості – благочестя, а в благочесті – братерство, а в братерстві – любов”)” (1Ів. 2.12–14)…
Сказано в книзі Левит, 10-й розділ, 10-й вірш: “Розрізнюйте між святістю й між несвятістю, і між нечистим та між чистим”. Не в тому суть слів Господніх, щоб буквально не зватися вчителями, наставниками або отцями, – але щоб не бути вчителями свого вчення, своїх настанов; не бути “отцями”, які народжують своїх послідовників! Щоб не повстали серед нас “мужі… що будуть казати перекручене, аби тільки учнів тягнути за собою…” (див. Дії 20.28–30)! Щоб ніхто не казав: “Я Павлів, а я Аполлосів, а я Кифин…” (див. 1Кор. 1.12), але щоб були вчителями Вчення Божого, наставниками заповідей Його. Отцями, які народжують духовних синів не собі, але Богові: “у Христі Ісусі, через Євангелію…” Саме тому Церква й засвоїла священнослужителям своїм це взяте з апостольських слів духовне звання: “отець”, і не в моїй владі міняти церковну традицію…
Що ж до відповідності пастирів церкви якостям, які розуміються під цим високим званням, то, згідно Слова, всяк сам дасть відповідь перед Богом за кожну справу, кожне слово, кожну думку свою. Як і навчає апостол: “Ти хто такий, що судиш чужого раба? Він для Пана свого стоїть або падає…” (Рим. 14.4). Втім, безперечно, позитивним моментом є те, що застосування духовного титулу стає постійним нагадуванням слузі Божому про той ступінь служіння, якого чекає від нього Господь, і про той рівень досконалості, якого потребує це служіння.
“Отож, благаю вас я, в’язень у Господі, щоб ви поводилися гідно покликання, що до нього покликано вас,
зо всякою покорою та лагідністю, з довготерпінням, у любові терплячи один одного,
пильнуючи зберігати єдність духа в союзі миру…” (Ефес. 4.1–3).


БЕЗСМЕРТЯ АДАМА

Запитання: Чи справді Господь створив Адама безсмертним? Маю на увазі фізичне тіло. Щось не дуже віриться мені в казку про Кощія Невмирущого…
Відповідь: Воістину, устами немовляти промовляє правда! І запитання це, здавалося б таке наївне, в дійсності є дуже серйозним. Бо не так просто, як бачиться, відійти від тих байок, про які застерігав нас іще святий апостол Павло. Бо й сьогодні значні кола ортодоксально орієнтованих віруючих, по букві тлумачачи Святе Письмо, щиро вірять у фізичну безсмертність перших людей. Як висловився Григорій Савович Сковорода: “Вір цьому груба давнино. Наш вік – просвіщенний!..” 
 В дійсності ж, за словом преподобного Серафима Саровського, Адам був створений “діючою тваринною істотою, подібно до інших живучих на землі одушевлених Божих створінь”, тобто маючим смертне тіло. Безсмертною в людині є тільки душа, і то безсмертною лише до моменту свідомого відступу від свого Творця, до повного відпадання від благодаті Божої через хулу на Духа Святого: “А лякливим, і невірним, і мерзким, і душогубам, і розпусникам, і чарівникам, і ідолянам, і всім неправдомовцям (всім, хто свідомо відкинувся від правди, повністю відмежувався від Духа смирення й любові, упав на дно нерозкаяності. – Авт.), – їхня частина (тут – доля. – Авт.) в озері, що горить огнем та сіркою (а відтак рано чи пізно й вигорить дотла. – Авт.), а це – друга смерть! (смерть повна й остаточна. – Авт.)” (Книга Об’явлення).
Святий Макарій Єгипетський також писав про безсмертя душі, а не плоті (плоть і кров Царства Божого не спадкують!), – душі, створеної на образ Божий; душі, як вмістилища духа:
“Як небо й землю створив Бог для життя людині, так і тіло й душу людські створив Він на помешкання Собі, щоб вселятися й впокоюватися в тілі її ніби в домі Своїм, маючи за прекрасну наречену кохану душу, сотворену на образ Його…”
Тіло й душа – то помешкання Божі. І безсмертним є тіло не фізичне, а духовне – ефірне, тонке, “тонка оболонка душі” за висловом святителя Феофана Затворника. Біологічне ж тіло – це “порох земний”, дочасна храмина, яка після виходу із неї душі до пороху й повертається.
“Бо вважаю я за справедливе, доки я в цій оселі, спонукувати вас нагадуванням, знаючи, що я незабаром повинен покинути оселю свою (церковнослов’янською мовою – “храмину”. – Авт.), як і Господь наш Ісус Христос об’явив був мені”, – вказує апостол Петро. “Знаємо-бо, [що] коли земний мешкальний намет наш зруйнується, то маємо будівлю від Бога на небі (у сфері духовній; в світі невидимому, тонко-матеріальному. – Авт.), – дім нерукотворний та вічний… Отож, бувши відважні постійно та знаючи, що мавши дім у тілі ми не перебуваємо в домі Господньому, бо ходимо вірою, а не віданням, – ми... бажаємо краще покинути дім тіла й мати дім у Господа”, – вторує йому Павло. “А коли життя в тілі для мене плід діла (тобто потрібне для звершення моєї місії на землі, для служіння апостольського. – Авт.), то не знаю, що вибрати. Тягнуть мене одне й друге, хоч я маю бажання померти та бути з Христом, бо це значно ліпше. А щоб полишатися [мені] в тілі (у фізичному тілі. – Авт.), то це потрібніш ради вас…”, – підтверджує він.
Сказав Екклезіаст: “Людина відходить до вічного дому свого… І вернеться порох у землю, як був (як було це іще за часів створення першої цивілізації людей, власне Адама. – Авт.), а дух (разом з душею, точніше в серці душі та в тілі духовному. – Авт.) вернеться до Бога, що дав був його (що створив його на образ Свій. – Авт.)!”
Земне – до земного, небесне – до небесного, як і співається під час чину похорону: “Земле, земле! Розступися, і прийми створене Божою рукою (з волі Божої, за задумом Творця. – Авт.) тіло, яке до тебе, що його породила (згідно з Божим же порядком, за законами природи, шляхом розвитку, еволюції. – Авт.), знову вертається. Те, що було створене на образ Божий (безсмертна душа. – Авт.), прийняв Творець, а ти прийми це, як своє ”…
Тож хай відповіддю на поставлене тут запитання стануть слова ікосу шостої пісні канону православного парастасу за в Бозі спочилих, що співає його Церква й донині: 
“Сам Один (тільки Бог. – Авт.) єси Безсмертний (безсмертний по суті, за природою Своєю. – Авт.), що створив і впорядкував людину. Ми ж земні, і з землі створені (Адам – “земний”. – Авт.), і в ту ж землю повернемось. Бо так Ти звелів, мій Сотворителю, і сказав мені: «Земля єси – і в землю повернешся». Туди ж і ми всі, люди, підемо (всі, від Адама починаючи, проходимо шлях смерті фізичного тіла та переставлення душі в світ тілесним очам невидимий. – Авт.), – з надгробного ридання створивши пісню (пісню радості від народження у новій, духовній якості; радості від повного єднання з Творцем, а відтак і від здобуття життя вічного по благодаті Його. – Авт.): Алилуя, Алилуя, Алилуя! (Алилуя – “хваліть Господа!” – Авт.)”
Людина, за словом святого Антонія Великого, подібна до метелика. Розвинувшись у коконі тілесному, вона полишає його, щоби на крилах духу піднятися до Небесних висот. Смерті нема – є перехід! І дай Бог нам бути готовим до нього…


ГЛАС ВОПІЮЩОГО

Запитання: В якій пустині проповідував Іван Хреститель? Адже відомо, що пустеля не придатна для життя, а отже, безлюдна?
Відповідь: У третьому розділі Євангелія від Матвія читаємо:
“Тими днями приходить Іван Хреститель, і проповідує в пустині юдейській,
та й каже: «Покайтесь, бо наблизилось Царство Небесне!»
Бо він той, що про нього сказав був Ісая пророк, промовляючи: «Голос того, хто кличе: В пустині готуйте дорогу для Господа, рівняйте стежки Йому!” (Мф. 3.1–3).
Як бачимо, мова тут іде про пустиню юдейську. Де ж та пустиня, в якій проповідував Предтеча Господній? Якщо розглядати по букві, то пустиня ця знаходиться на південному сході Юдеї (північний захід від Мертвого моря, в районі Кумрану), і подекуди має вигляд радше степу, придатного навіть для випасу. Проте, досліджуючи Писання, необхідно завжди пам’ятати, що Біблія – книга насамперед пророцька, духовна. І буквально-історичні події, які потрапили на сторінки Святого Письма, завжди є тінню духовних речей, несуть на собі морально-етичне, духовно-символічне та містичне навантаження. Тому-то змальована євангелістом пустеля у першу чергу є пустинею бездуховності, пустинею людських сердець. І недаремно Матвій підкреслює оце: “юдейська”.
Хто є юдеї біблійною мовою? Юда – син старозавітного патріарха Якова-Ізраїля – в Біблії уособлює народ віри, покликаний своїм життям прославляти Творця (Юда – “Хвалити Господа”). І недаремно Христос іменується “Левом, що з племені Юдиного” (див. Об. 5.5). “Земля” мовою символів – то серця людські. “Послухай ти, земле…”, – говорить пророк Єремія. “Наблизьтеся, люди, щоб чути, народи ж, послухайте! Хай почує земля…”, – вторує йому Ісая. У відомій притчі про Сіяча зерно – то є слово Боже, а земля – серця, що покликані дати святі плоди віри… Пустелею бездуховності стали серця народу віри. Тернина й будяччя фарисейської розчини заполонили громади синів Ізраїля.
“Тому так промовляє Господь Саваоф (Саваоф – “Бог воюючий”, “Бог воїнств”): За те, що ви не слухалися слів Моїх…
стане цей край руїною, спустошенням (синодальний переклад: “І вся земля ця буде пустинею”)” (Єр. 25.8, 11)…
Тепер ми бачимо, в якій саме “пустині” звучав голос пророка: “Покайтеся, бо наблизилось!” Тепер зрозуміло, які-то “стежки” він рівняв: “В пустині готуйте дорогу для Господа, рівняйте стежки Йому!” Не буквальні дороги в буквальній пустелі будував Предтеча Спасів Іван, але духовні стежки в духовній же пустині охололих сердець людських “рівняв” пророк Божий викривальною проповіддю своєю. Стежки ці – не що інше, як перекручене розуміння Слова Божого, як викривлене виконання Волі Його. Це лицемірне й лукаве життя віруючих, але не вірних, отруєних фарисейством нащадків Авраама, Ісака та Якова… “Кричи на все горло, не стримуйсь, свій голос повищ, мов у сурму, й об’яви ти народові Моєму про їхній переступ, а домові Якова – їхні гріхи!” (Іс. 58.1).
“Слово Боже живе та діяльне”, – навчає апостол. Тому-то Святе Письмо – це книга не лише для нас, але і про нас. Символ юдейської пустелі не втратив свого значення й через 2000 років. І сьогодні, на жаль, в серцях духовних “синів Ізраїля” буйним цвітом цвітуть терни омани багатства світу цього, будяччя нелюбовності та нетерпимості. І сьогодні “земля сердець” народу віри далеко не завжди “тече молоком і медом” правдивого богопізнання, а здебільшого являє собою пустиню безводну, “пустиню юдейську”. І сьогодні, як і два тисячоліття тому, звучить із Небесної тверді голос того, хто кличе: “Покайтеся, бо наблизилось!”… 
“Наблизьтеся, люди, щоб чути, народи ж, послухайте! Хай почує земля та все те, що на ній, вселенна й нащадки її!..
І буде тернина рости по палатах його, кропива й будяччя в твердинях його, і він стане мешканням шакалів, подвір’ям для страусів…
І будуть стрічатися там дикі звірі пустині з гієнами, а польовик (лісовик, гайовик, щезник – символ марновірства) буде кликати друга свого…” (Іс. 34.1, 13–14).


ЄГОВА – ГОСПОДЬ

Запитання: Представники деяких протестантських деномінацій, і у першу чергу т. зв. “Свідки Єгови”, стверджують, що у Бога лише одне ім’я – Єгова, і правильним є тільки таке звертання до Нього. А як же молитва Господня? Невже молитися: “Єгова наш…”?
Відповідь: Корені подібних тверджень лежать в другій книзі Біблії “Вихід”. У третьому розділі читаємо:
“І сказав Мойсей до Бога: «Ото я прийду до Ізраїлевих синів та й скажу їм: «Бог ваших батьків послав мене до вас», то вони запитають мене: «Яке Ім’я Його?» Що я скажу їм?»
І сказав Бог Мойсеєві: «Я Той, що є». І сказав: «Отак скажеш Ізраїлевим синам: Сущий (єврейською Ягве /Єгова/) послав мене до вас… А оце Ім’я Моє навіки, і це пам’ять про Мене з роду в рід” (Вих. 3.13–15).
Про що говорять нам ці вірші? Невже Господь, подібно до тварей земних, носить конкретне якесь ім’я і відгукується лише на нього? Безперечно, мова тут про інше… Ім’я з давніх-давен розкривало властивості свого носія. Знати ім’я – означало знати якісні особливості, знати сутність того чи іншого об’єкта. Так у першій книзі Біблії “Буття” читаємо:
“І вчинив Господь Бог із землі всю польову звірину, і все птаство небесне, і до Адама привів, щоб побачити, як він їх кликатиме. А все, як покличе Адам до них, до живої душі, – воно ймення йому.
І назвав Адам імена (тут вирізнив особливості, визначив якість) всій худобі, і птаству небесному, і всій польовій звірині…” (Бут. 2.19–20).
Чи ж можна визначити якості Господні якимось одним іменем? Чи можливо осягнути сутність Творця всього сущого? Поза усіляким сумнівом – ні! Бо богопізнання не може бути обмежене якимись рамками, воно безмежне – це справа вічності. Як і сказано: “Життя ж вічне – це те, щоб пізнали Тебе, єдиного Бога правдивого…” (Ів. 17.3). Ми можемо частково пізнати, що то є річка, напившись із неї води, але випити її ми не в змозі! Так само й щодо Богопізнання. Ми можемо пізнати Творця неба і землі, всього видимого і невидимого, – пізнати частково, дослідивши ту чи іншу грань цього Моря Сутності. Але осягнути Його вповні, випити цю “Річку” ми не зможемо ніколи. Як висловився отець Церкви Григорій Богослов:
“Уявляти себе знаючим, що є Бог, – є пошкодженням розуму”.
Таким чином Ім’я Боже, відкрите Господом через Мойсея, якраз і не є іменем у точному розумінні цього слова, – бо немає в людській мові слова, яке могло б умістити в собі усі якості Божества. Ім’я Ягве (у західній мовній традиції – Єгова) означає Сущий: Той, Хто має сутність Сам у Собі. Той, Хто Сам знає Свою сутність, Своє Ім’я. Він – і ніхто окрім Нього! Бо Ім’я це багатогранне, неосяжне і невмістиме жодним з сотворених…
“І запитав Яків і сказав: «Скажи ж Ім’я Своє». А Той відказав: «Пощо питаєш про Ймення Моє?..”, – читаємо в книзі Буття 32.30.
“О Ти, Який є вищий над усе… Бо що інше дозволено мені промовити про Тебе? Як може оспівати Тебе слово?! Бо Ти невимовний ніяким словом… Як спогляне на Тебе розум? – бо Ти незбагненний ніяким розумом… Ти – один і все. Ти ні один, ні єдине, ні все. О, Всеіменований! Як найменую Тебе, єдиного Неіменованого?..” – взиває святий Григорій.
Як бачимо, насправді у Господа багато імен – і всі вони віддзеркалюють безмежність якостей Сущого, усі мають своє відображення в Писанні: Невидимий, Неосяжний, Вічний, Незмінний, Безмежний, Безкінечний, Всюдисущий, Всевідаючий, Премудрий, Всемогутній, Благий, Святий, Праведний, Правдивий, Справедливий, Єдиний, Творець сущого, Промислитель, Хоронитель, Вірний, Ревнитель, Довготерпеливий, Багатомилостивий, Ненавидячий зло, Караючий неправду, Вогонь поїдаючий, Воюючий, Спасаючий, Всеславний, Нетлінний, Світло, Любов…
Для найдопитливіших дослідників Божественних імен-звертань наведу найбільш вживані у Святому Письмі:
Основні: Бог (тут – Багатий на все) – єврейською Ел, Елаг, або Елогім – Бут. 1.1.
Господь Сущий (Пан, Господар, Володар) – єврейською Ягве (Єгова) – Бут. 2.4; Вих. 34.6.
Владика – Адон, або Адонай – Бут. 15.2.
Складені з Ел – Бог: Бог Всемогутній – Ел Шаддай – Бут. 17.1.
Бог Всевишній – Ел Еліон – Бут. 14.18.
Бог Вічний – Ел Олам – Бут. 21.33.
Бог Кріпкий – Ел Гіббор – Іс. 9.6–7.
Складені з Ягве (Єгова) – Господь, Сущий: Господь Бог – єврейською Ягве Елогім – Бут. 2.4; Вих. 34.6.
Владика Господь – Адонай Ягве – Бут. 15.2.
Господь Саваоф (себто Господь воїнств, воюючий) – Ягве Цеваоф – 1Царів(1Сам.) 1.3.
Взагалі, “Ягве” в Старому Заповіті – це невимовне Ім’я Боже. Давньоєврейською – ЙГВГ. В стародавніх єврейських списках Біблії не було голосних літер, а лише приголосні, тому як насправді звучала ця “священна тетраграма” невідомо. Як я вже зазначив, Ім’я це означає: Бог, Який має Сам у Собі принцип Свого буття, тобто Сущий. Його можна перекласти чотирма формулами: “Я є Той, Хто Я є”; “Я буду, Який є”; “Я є, Який буду” і “Я є Той, Хто є причиною буття”. “Той, Хто є” – у третій особі – Ягвег, звідки й походить Ім’я Ягве (викривленою, не маючою змістового значення формою Якого являється з XVI сторіччя – Єгова). Після Полону юдеї перестали вимовляти ім’я Ягве, і в грецькому перекладі 70-ти толковників (т. зв. Септуагінті) воно замінене словом Кюріос (у Вульгаті – Dominus), а в слов’яно-руській Біблії, відповідно, Господь. 
І, нарешті, щодо молитовного звертання до Бога. Як правильніше: “Господи” чи “Єгово”?
Мого батька звуть Валентином Денисовичем. І, чесно кажучи, йому приємніше, якщо я звертаюсь до нього з любов’ю: “тату”, аніж офіційно, по імені. Погодьтеся, дивно звучить в устах люблячого сина: “Добрий ранок, Валентине Денисовичу!”; “Порадь мені, Валентине Денисовичу”; “Я потребую твоєї допомоги, Валентине Денисовичу”… Думаю, що подібна нездалість звертання до батька по імені є цілком тотожною і щодо Отця нашого Небесного. Тим більше, що й сам Господь Ісус Христос звертався до Отця не інакше, як “Отче”, а учні до Ісуса – “Господи”… 
Та й, зрештою, не у формі звертання суть спасіння нашого, але в смиренномудрості та любові. Бо ж Царство Боже – не пожива й питво, а праведність, і мир, і радість у Дусі Святім. Отож, за словом апостольським, “не будемо більше осуджувати один одного, але краще судіть про те, щоб не давати братові спотикання та спокуси” (Рим. 14.13)…


ДА УБОЇТЬСЯ ЖОНА…

Запитання: Чи нерівність чоловіка й жінки – Божа данність? І чи справедливо це:“Да убоїться жона…”?
Відповідь: Коли здійснює священик чин вінчання в таїнстві шлюбу, то обов’язково читається уривок з Послання святого апостола Павла до ефесян, у якому, зокрема, звучать і такі слова:
“Дружини, – коріться своїм чоловікам, як Господеві, –
бо чоловік – голова дружини, як і Христос – Голова Церкви…
Чоловіки, – любіть своїх дружин, як і Христос полюбив Церкву…
Покине тому чоловік батька й матір, і пристане до дружини своєї, – і будуть обоє вони одним тілом…
Отже, нехай кожен зокрема із вас любить так свою дружину, як самого себе, а дружина нехай боїться свого чоловіка!” (див. Еф. 5.22–33). 
Отже, як бачимо, сказано однозначно: чоловіки – любіть своїх дружин; дружини – коріться своїм чоловікам. Виникає закономірне запитання (здебільшого, у жінок – чоловіків такий стан речей як правило цілком влаштовує…): чи не занадто категорично сказано? І де ж тоді справедливість? Адже “одне тіло” означає однакові, рівні? Як зрозуміти таке розділення, і чи дійсно Господь допустив тут таку собі “дискримінацію за статевими ознаками”? Як пов’язати це з тим, що Бог, як сказано у Писанні, “не дивиться на особу” (тобто однаково справедливий до всіх)? Спробуймо разом розібратися у цих непростих запитаннях, грунтуючись на основі основ мудрості, Книзі книг – Святому Письмі, Біблії. Для цього пориньмо у ті давні часи, коли створив Господь Людину – точніше першу цивілізацію людей, символічно зображену в Писанні під образами Адама (Адам – “Земний”) і Єви (Єва – “Життя”).
У першій книзі Біблії – Буття – читаємо:
“І сказав Бог: «Створімо людину за образом Нашим, за подобою Нашою, і хай панують над морською рибою, і над птаством небесним, і над худобою, і над усією землею, і над усім плазуючим, що плазує по землі».
І Бог на Свій образ людину створив, на образ Божий її Він створив, як чоловіка та жінку створив їх…
І сказав Бог: «Недобре, щоб бути чоловіку самотнім. Створю йому поміч, подібну до нього»…
І вчинив Господь Бог, що на Адама спав міцний сон, – і заснув він. І Він узяв одне з ребер його, і тілом закрив його місце.
І перетворив Господь Бог те ребро, що взяв із Адама, на жінку, і привів її до Адама.
І промовив Адам: «Оце тепер вона – кість від костей моїх, і тіло від тіла мого. Вона чоловіковою (чоловікова, чоловічиця – жінка) буде зватися, бо взята вона з чоловіка.
Покине тому чоловік свого батька та матір свою, та й пристане до жінки своєї, – і стануть вони одним тілом»…
І поблагословив їх Бог, і сказав Бог до них: «Плодіться й розмножуйтеся, і наповнюйте землю, оволодійте нею, і пануйте над морськими рибами, і над птаством небесним, і над кожним плазуючим живим на землі!»” (див. Бут. 1.26–28; 2.18–24).
Навіть якщо розглядати буквальний зміст наведених віршів, то й тут кожне слово пронизане глибокою символікою. Нас цікавить: чи допустив Бог нерівність при створенні чоловіка та жінки? Ні! Недаремно ж вона створена саме “з ребра” Адамового. З ребра – тобто “з боку”, як рівна йому. У даному випадку ребро Адамове відіграє роль алегорії і служить емблемою рівності, одноістотності, єднання в гармонії любові. “Кість від костей…” Бо якби жінка була створена з “кістки”, скажімо, ноги, то чоловік міг би сказати: “Схилися до ноги моєї, бо ти з ноги моєї…” Якби ж “кістка” взята була з голови, то жінка могла б закинути: “Я з голови, а отже, повинна головувати”. Ні! Не з голови і не з ноги. З ребра! Як рівна. І цей штрих недаремний на сторінках Святого Письма. Втім, як немає випадкової в Біблії жодної букви, жодної йоти (найменшого значка: “йота” – найменша буква єврейського алфавіту), бо за кожною буквою Писання лежить глибокий морально-етичний, духовно-символічний та містичний зміст.
Отже, як бачимо, жінка була створена рівною своєму чоловікові. Звідки ж взялася нерівність? Як і коли була порушена ця Богом дана споконвічна гармонія? Тут нам доведеться перегорнути іще одну сторінку історії – сторінку початку великої драми людства. І назва їй – гріхопадіння...
Всесвітня гармонія, що в ній перебували перші люди віри, змальована в Біблії у вигляді земного раю, Едему (Едем, Еден – “Приємність”, “Насолода”, “Ніжність”). Едем – це гармонія в людині, гармонія в природі, гармонія між людиною і природою. Гармонія, осінена “деревом життя” – міцною, сформованою, розлогою духовною структурою волі Божої, вічного закону Любові з плодами добра, миру, щастя, що дарують життя вічне. І саме ці, духовні плоди Древа Життя, вкушало людство на зорі свого існування…
 “І насадив Господь Бог рай ув Едені на сході, і там осадив людину, що її Він створив.
І зростив Господь Бог із землі кожне дерево, принадне на вигляд і на їжу смачне, і дерево Життя посеред раю, і дерево Пізнання добра й зла…
І взяв Господь Бог людину, і в еденському раї вмістив був її, щоб порала його та його доглядала.
І наказав Бог Адамові, кажучи: «Із кожного дерева в Раю ти можеш їсти.
Але з дерева знання добра і зла – не їж від нього, бо в день їди твоєї від нього ти напевно помреш!»” (див. Бут. 2.8–16).
Як ми пам’ятаємо, Господь створив людину на Свій образ: “Створімо людину за образом Нашим, за подобою Нашою…” У чому ж образ і подоба Божі в людині? Не зовнішня, безумовно, ця подоба, не фізична! Адже, як сказано в Євангелії: “Бог є Дух…” (див. Ів. 4.24). Отже образ і подоба Божі – поняття духовні! Бог є Любов, – і людина створена здатною любити. Бог є Премудрість, – і людина створена розумною. Бог є Сущий (Той, Хто Сам має сутність у Собі, Хто не залежить ні від кого), – і людина за образом Божим створена вільною. 
Так, дійсно, Господь створив людину не роботом-виконавцем волі Його, а вільною істотою, яка сама обирає собі шлях. Особистістю, що має змогу вільно йти до Світла, вільно виконувати волю Божу, вільно скеровувати свій життєвий шлях до правди, добра і любові. Але ця свобода вимагає від неї певної відповідальності, адже людина може так само вільно обрати собі шлях як до Світла, так і до темряви; може споживати плоди як з древа Життя, так і з дерева Пізнання добра й зла, тобто пізнавати добро через зло. І таке “древо” було в раю. І цю можливість Господь залишив людині. Людині, а не роботу! Людині, сотвореній за образом Його.
І людина зробила свій вибір…


2). Гріхопадіння

Коли лікар попереджає нас про те, що якась важка хвороба, наприклад СНІД, є смертельною, і що, скуштувавши цього “плоду”, допустивши в кров свою згубний вірус, ми обов’язково помремо, – то ми віримо йому. Віримо лікарю як фахівцю своєї справи, і нам і на думку не спаде перевіряти його слова на власному досвіді, практично переконуватися в істинності цієї остороги, “вкушати заборонений плід”. Не так сталося з першими людьми – першою цивілізацією людей, змальованою у першій книзі Біблії “Буття” під образами Адама та Єви. Бо хоч вони й знали волю Божу, хоч і звучали в їхніх серцях слова Господні: “Із кожного дерева в раю ти можеш їсти, але з дерева знання добра й зла – не їж від нього, бо в день їди твоєї від нього ти напевно помреш!”, – але спокуса одержала верх над вірою. Змій стародавній, отой диявол і сатана – дух злоби і лукавства, який знайшов шлях до серця людського, – посіяв недовіру до слів Творця.
У Біблії цей ворог і супротивник, цей вселенський обманець (диявол – “обманець”; сатана – “супротивник”) зображений в образі хитрого змія. Чому саме змія? І в чому вона, зміїна хитрість? Хіба вуж чи гадюка – такі уже хитрі тварини? Тут знову ми спостерігаємо глибоку символіку Святого Письма. Хитрість змія в його гнучкості! У здатності тихо й непомітно заповзати в душу, сіяти зерна недовіри у полі людських сердець – недовіри до волі Божої, до слова Господнього. У здатності жалити смертельним своїм жалом – жалом гріха.
Лукавий змій поступово підводить Єву до гріха, до порушення Закону волі Божої (гріх – це і є беззаконня), сіючи сумнів у правоті Творця: “Чи правду сказав Бог?”
“І сказав він до жінки: «Чи Бог наказав: Не їжте з усякого дерева раю?»
І відповіла жінка змієві: «З плодів дерева раю ми можемо їсти,
але з плодів дерева, що всередині раю, – Бог сказав: «Не їжте із нього, і не доторкайтесь до нього, – щоб вам не померти».
І сказав змій до жінки: «Умерти – не вмрете!
Бо відає Бог, що дня того, коли будете з нього ви їсти, ваші очі розкриються, і станете ви, немов Боги, знаючи добро і зло».
І побачила жінка, що дерево добре на їжу, і принадне для очей, і пожадане дерево, щоб набути знання. І взяла з його плоду, та й з’їла, і разом дала теж чоловікові своєму, – і він з’їв…” (Буття 3.1–6).
Як бачимо, мова тут іде про духовний плід – плід пізнання добра й зла, а не про яблуко чи грушу, або інший який плід фруктового дерева, як це тлумачать деякі знавці Писання. Спожити плід пізнання добра й зла – означає пізнати добро через зло, пізнавати істинність слова Божого, переконуючись у ній шляхом страждань за свої гріхи. Як неслухняна дитина пізнає правдивість батьківських слів після того, як упече пальчик об гарячу плиту, тобто “з’їсть” той заборонений плід.
Який же результат отримала людина внаслідок первородного гріха? Райська гармонія була порушена. В життя людства увійшли сором, страх, біль, злидні і сама смерть. Порушилась гармонія і у взаємовідносинах між чоловіком та жінкою, Адамом та Євою по букві. Жінка з рівної, “з ребра взятої” подруги, з “кості від костей і тіла від тіла” чоловікового, перетворилася на покірну мужеві “половину”. Людство та й сама земля підпали під прокляття – роз’єдналися з Богом. Адам і Єва вийняли отой “клин” віри, що з’єднував їх з Творцем Неба й землі, всього видимого і невидимого, таким чином проклявши себе, роз’єднавши себе з Богом (“проклинаю” – від слова “клин”: “виймаю клин, роз’єдную”. На відміну від “заклинаю” – “стягую клином”, “з’єдную”).
“І сказав Господь до жінки: «Помножуючи, помножу терпіння твої та болі вагітності твоєї. Ти в муках родитимеш дітей, і до мужа твого пожадання твоє, – а він буде панувати над тобою».
І до Адама сказав Він: «За те, що ти послухав голосу жінки своєї та їв з того дерева, що Я наказав був тобі, говорячи: «Від нього не їж», – проклята через тебе земля! Ти в скорботі будеш їсти від неї всі дні свойого життя.
Тернину й осот вона буде родити тобі, і ти будеш їсти траву польову.
У поті свойого лиця ти їстимеш хліб, аж поки не вернешся в землю, бо з неї ти взятий. Бо ти порох, – і до пороху вернешся»” (Буття 3.16–19).
Райське життя закінчилось. Порушилась гармонія в людині, в природі, гармонія між людиною і природою. Порушилась гармонія і в сімейних стосунках. Але Господь залишив людям чудову обітницю. Обітницю, яка дала їм надію. Надію на спасіння…


3). Віра. Надія. Любов

Яку ж надію залишив Господь людям після позбавлення їх насолоди райського життя? У книзі Буття читаємо:
“І до змія сказав Господь Бог: «За те, що зробив ти оце, то ти проклятіший над усю худобу, і над усю звірину польову! На своїм череві будеш плазувати, і порох ти їстимеш у всі дні свойого життя.
І Я покладу ворожнечу між тобою й між жінкою, між насінням твоїм і насінням її. Воно зітре тобі голову, а ти будеш жалити його в п’яту” (Бут. 3.14–15).
Воно зітре тобі голову… Воно, насіння жони, народжений від Духа Святого і Марії Діви Син Божий зітре голову сатані, знищить саму ідею зла у вселенній!.. З того дня уже віра в прихід Спасителя, віра в прихід на землю Бога во плоті, Господа нашого Ісуса Христа, віра в рятівну місію Сина Божого почала живити надією серця старозавітних праведників. Цю віру пронесли через своє життя праведні сини Адама і Єви Авель та Сиф; нащадки Сифа Енох та Ной; нащадки Ноєві Авраам, Ісак та Яків, що за віру свою отримав від Господа ім´я Ізраїль, тобто “Переможець”. Вірою жили праведні спадкоємці Ізраїлеві: Йосип, Мойсей, судді, пророки та царі народу Божого. Аж поки не настала повнота часу, і не прийшов Викупитель... Як і сказано в Євангелії від Івана:
“Так бо Бог полюбив світ, що дав Сина Свого Однородженого, щоб кожен, хто вірує в Нього, не згинув, але мав життя вічне” (Ів. 3.16).
Ісус Христос смертю Своєю на хресті і Своїм воскресінням показав людству шлях до спасіння, показав дорогу до щастя, до вічного життя, до Царства Небесного. “Вірою спасетесь!” – говорить Господь. Вірою смиренною, підтвердженою ділами любові. Розіп’яти в собі гріх разом з Христом, вмерти для гріха разом із Ним, а відтак і воскреснути разом з Ісусом у життя вічне – ось шлях християнина! Віра в істинність цього Богом накресленого шляху дає нам надію: надію на відновлення предвічної гармонії. Гармонії в людині, в природі; гармонії між людиною і природою.
Сказав Господь: “Ані йота єдина, ані жоден значок із Закону не минеться, аж поки не збудеться все” (Мф. 5.18). Як бачимо, не зміниться жодне слово із Святого Писання, аж поки все не збудеться, поки не настане Царство Боже, поки не зацарює Господь у наших серцях. Але ж Царство Небесне, як вчить нас Слово, в середині нас! Як та розчина, що кладе її жінка на три міри борошна, так зростає й світло правди Господньої, Дух любові Божої в нас, – “аж поки не вкисне усе”, аж поки Дух Любові не заповнить наше серце так, що не залишиться у ньому місця для темряви нелюбовності. І тоді-то “збудеться все”. І тоді-то слова “Да убоїться жона мужа свого” зміняться на інші:
“Бо ви всі сини Божі через віру в Христа Ісуса!
Бо ви всі, що в Христа охрестилися, у Христа зодягнулися!
Нема юдея, ні грека, нема раба, ані вільного, нема чоловічої статі, ані жіночої, – бо всі ви один у Христі Ісусі!” (Гал. 3.26–28).
 Всі ви один у вірі! Всі ви один у досконалості! Всі ви один у любові! А коли любов царює в сім’ї – то вже немає розділення. Тоді немає місця пануванню чоловіка над жінкою, немає нерівності. Бо
“Любов довготерпить, любов милосердствує, не заздрить; любов не величається, не надимається,
не поводиться нечемно, не шукає свого, не рветься до гніву, не думає лихого,
не радіє з неправди, але тішиться правдою;
усе зносить, вірить у все, сподівається всього, усе терпить!
Ніколи любов не перестає!” (1Кор. 13.4–8).
Але поки це іще не так, поки не царює іще Христова любов у сім’ї, поки ми ще не маємо права зватися “синами Божими через віру в Христа Ісуса”, бо не маємо тієї віри (живої, дієвої віри, – віри, що чинна любов’ю). Бо не водимося Духом Божим, Духом любові, ходимо не за духом, а за тілом, думаємо не про духовне, а про тілесне, – то й не дивуймося тому розділенню, яке маємо в сім’ях своїх. Бо хоч сім´я і є “одне тіло”, проте у тілі недосконалому закономірно існує нерівність, а в нерівності цій жіноча половина об’єктивно мусить підкорятися чоловічій. І в цьому Божественна мудрість, на перший погляд, можливо, і незрозуміла, і неприйнятна.
Якщо розглядати людську натуру з позицій психології, то можна помітити певні відмінності у ментальності статей. А саме, що чоловічий розум більш аналітичний, логічно мислячий, аніж жіночий. Тут мова ні в якому разі не про рівень інтелекту, але про так звану ментальність, про розумовий характер людини (“менталітет” – від латинського mens /mentis/ – “розум”, “мислення”: образ думок, світосприйняття, психологія окремої особи, статі, національності, соціальної групи). Жінка природно більш емоційна, більш чутлива, аніж чоловік.
Як приклад, наведемо таку ситуацію: якщо сім´я йтиме понад прірвою, і дитина, послизнувшись, зірветься з кручі, то мати, не замислюючись, кинеться за нею у безодню. Батько не кинеться. І не тому, що він не любить свою дитину, а тому, що чоловічий розум є більш раціональним. Він одразу проаналізує ситуацію і зрозуміє, що скочивши у прірву і дитину не врятує, і сам загине. Жінка ж нічого аналізувати не буде, бо ментальність її емоційніша, і материнські почуття у той момент напевно переважать голос розуму. Тому-то в біблійній мові чоловік символізує собою розум, а жінка – чуття; чоловік – віру, жінка – життя; чоловік – мирянина, священика, Христа, жінка ж – громаду та Церкву. І таким чином, коли читаємо: “Дружини – коріться своїм чоловікам”, то ми повинні розуміти, що окрім буквального змісту, ця фраза означає також і те, що емоції наші, чуття наші постійно повинні підкорятися розуму; що життя наше завжди мусить керуватися вірою; що Церква повинна служити лише Єдиному Богові.
Втім, не відкидаймо й буквального значення цих слів, пам’ятаючи, що смиренність жінки сприяє ладові в сім’ї, і “Досада, стид та великий сором, коли жінка буде панувати над своїм чоловіком” (Сирах 25.24). Отож, “Да убоїться жона”. Хоча особисто мені більш імпонує переклад отця Івана Хоменка: “Нехай же кожний з вас зокрема любить свою жінку так, як себе самого, а жінка нехай поважає чоловіка…” (Ефес. 5.33).


КАНОН

Запитання читача: Буквально шокована розповіддю родички про те, як під час хрещення батюшка відмовився здійснювати таїнство, бо, мовляв, хрещений батько (16-річний хлопець) свого часу був охрещений у неканонічній церкві. Інцидент вичерпався лише після того, як “канонічний” служитель культу тут же перехрестив злощасного кума…
Відповідь:

КАНОН – (грецькою) пряма палиця, тростина,
теслярське мірило, правило.
“А Той, Хто зо мною говорив, мав міру, –
золоту тростину, щоб зміряти Місто, і брами 
його, і його мур... ” (Апокаліпсис, 21 розділ, 15 вірш)

В останні роки – роки розколу православ’я, слово “канон” стало чи не найуживанішим у церковних, а точніше в навколоцерковних колах. Яка церква канонічна, а яка ні? Які священики та єпископи канонічні, а які ні? Чи таїнства, що здійснюються в “неканонічній” церкві, дають благодать, чи ні? Чи душі спочилих християн, які поховані “неканонічними” священиками, упокояться? А може, їх треба перепоховувати? А може, варто перепоховати тих померлих, яких ховали священики “канонічної” нині церкви в 141-річний період її колишньої “неканонічності”?.. Вирують пристрасті. Хапають “канонічні” й “неканонічні” один одного за барки. Ламаються списи в словесних баталіях. Рушаться сім’ї. Брат не розмовляє з братом, діти відвертаються від батьків, батьки, вставши недільним ранком з однієї постелі, ідуть молитися до різних храмів. Один – до “канонічного”, друга – до “неканонічного”...
	Канон... Це слово стало в наші дні символом розколу, символом розбрату, непорозуміння і нелюбовності. Що ж таке “канон”? Чи не забули ми, бува, саму суть цього слова? А може, ми просто підмінили поняття? Може, людський канон застелив перед нашими очима канон Божий? Може, ми хочемо прикрити тим каноном, як фіговим листком, свою ж таки людську духовну наготу, духовний сором, нашу велику провину перед Господом? І чи існує взагалі сьогодні дійсно канонічна церква – церква, яка б суворо виконувала всі канони Канонічного права православної церкви? Чи є насправді сьогодні такий Канон, який не роз’єднував би, а навпаки – об’єднував? Що ж, щоб дати відповіді на ці запитання, давайте звернемося до першоджерел. Висвітлимо проблему, спираючись на Первоканон кожного християнина – Слово Боже, та на джерела Канонічного права православ’я.
Існує таке поняття: “страйк по-італійськи”. Суть його у тому, що персонал якогось підприємства або установи, аби примусити керівництво задовольнити їхні вимоги, не вдається до звичайного страйку, тобто не припиняє роботи, а просто починає чітко, не ухиляючись ні ліворуч, ані праворуч, виконувати всі приписи й інструкції, що діють на ньому. В результаті через короткий час таке підприємство чи установа просто паралізується і припиняє свою роботу. Подібну аналогію можна застосувати й до Канонічного права. Якщо церква, яка стверджує, що вона “канонічна”, буде дійсно суворо виконувати церковні канони, то в дуже короткий час вона просто розвалиться, як релігійна структура. І тому не думаю, що погрішу проти істини, коли скажу, що канонічної церкви у точному розумінні цього слова на сьогодні просто не існує (!), і, таким чином, представники так званої “канонічної” церкви в Україні і не тільки насправді просто обманюють і себе, і свою паству.
Для прикладу давайте відкриємо Канонічне право і проаналізуємо деякі його пункти в розрізі церковного життя сьогодення:
“Усіх вірних, що приходять до церкви й Святе Письмо слухають, але не перебувають на молитві й святому причасті до кінця, за те, що тим самим безчинствують у церкві, належить відлучати від церковного єднання” (Правила Святих Апостолів, канон 9).
Чи багатьох із тих, хто виходить з храму уже по “Отче наш”, відлучено “канонічною” церквою? Не думаю, щоб хтось пригадав такий випадок сьогодні. То чи можна тоді говорити про канонічність церкви, яка не виконує церковні канони?
“Іподиякон, читець чи співак, який те саме робить (тобто захоплюється грою або пияцтвом – див. попередній, 42-й канон), або хай припинить, а як ні, то хай буде відлучений. Так само й миряни” (Правила Св. Апостолів, канон 43).
Чи багато шанувальників “зеленого змія” та любителів пограти у карти відлучено тими, хто так “свято” дотримується канонічності?
	“Єпископ, чи пресвітер, якщо перехрестить такого, що вже по-правдивому охрещений... хай буде видалений за те, що познущався з хреста й смерті Господньої і не розрізняє священиків від псевдосвящеників” (Апостольські Правила, канон 47).
А чи поодинокі випадки вимоги “канонічних” пресвітерів перехрещувати дітей, які були охрещені у свій час канонічно висвяченими ієреями тільки за те, що ці ієреї здійснили таїнство, перейшовши в “неканонічну” церкву? І чи видаляються такі ревнителі “канонічності” з кліру?
	“Якщо якийсь єпископ, пресвітер, диякон або взагалі хтось із священного сану їстиме м’ясо з кров’ю душі його або пошкоджене звіриною чи мертвяка, хай буде видалений, бо це забороняє закон. Але якщо це зробить мирянин, хай він буде відлучений” (Апостольські Правила, канон 63).
Чи багато з мирян, які і в свята, і в будні ласують кров’янкою, відлучено від церкви? А може, “канонічні” священики просто не знають, що кров’янка в Україні на столі чи не в кожній сім’ї? Але ця наївність повністю вивітрюється, коли випадає нагода звинуватити у порушенні церковних канонів, а відтак і оголосити “неканонічними” інших.
	“Ніхто з приналежних до духовного сану або з мирян аж ніяк не повинен їсти опрісноків, що їх дають юдеї, не входити в дружбу з ними, ні під час хвороби не закликати їх, і лікування від них не приймати, і в лазнях разом з ними не митись. Якщо хто наважиться це робити, то духовну особу позбавляти сану, а мирянина відлучати” (11-й канон П’ято-Шостого Вселенського Трульського собору).
Уявімо на хвилинку, що “канонічний” священик першим чином запитає у лікаря “швидкої” про його національність. І чи багато мирян відлучено за те, що мились у одній лазні з євреєм? Тут людина світська пожартувала б щодо заглядання в кабінки в пошуку “обрізаних”, але мені не до жартів.


2). Канон і Благодать

“Канону святих і Богоносних Отців наших треба дотримуватись і в тому, щоб на пресвітера раніш, як у 30 років, не висвячувати, навіть коли б та людина й дуже достойна була, а перенести на зазначені роки, бо Господь Ісус Христос на тридцятому році хрестився та почав учити. Так само й диякона раніш, як у 25 років, і дияконіссу раніш, як у 40 років не висвячувати” (14-й канон П’ято-Шостого Вселенського Трульського собору).
Одного цього канону достатньо, щоб повністю паралізувати церковне життя, бо, як правило, і во диякони, і во пресвітери висвячуються молоді семінаристи у віці, який далеко не відповідає канонічним нормам, а 15-й канон цього Собору застерігає:
“Якщо ж хтось, на який би то не було духовний сан, висвятить раніше від означених років, – хай буде позбавлений сану”.
Отже, якщо бути послідовними і до кінця “канонічними”, то треба виконати і цей канон. І тоді в “канонічній” церкві довелося б позбавити сану усіх єпископів. Додам лише, що другий канон цього ж таки Собору забороняє вносити будь-які зміни у вищезгадані канони: 
“Нікому хай не вільно буде вищезгадані канони змінювати, чи касувати, чи, крім запропонованих, приймати інші з підробленими підписами, що їх склали б якісь люди, що наважаться торгувати істиною” (П’ято-Шостий Вселенський собор, канон №2).
Канони, тут мною наведені, лише трохи відхиляють завісу незнання джерел Канонічного права, але й цього досить, щоб зрозуміти всю гостроту проблеми. А питання на сьогодні стоїть таким чином: необхідно або терміново переглянути Канонічне право православної церкви і внести зміни у відповідності до вимог часу, або припинити оце штучне розділення на “канонічних” і “неканонічних” з тої простої причини, що “канонічних” у точному розумінні цього слова просто не існує! Не існує тому, що жодна конфесія суворо не дотримується канонів православ’я через те, що цього не можна зробити фізично, інакше церква просто перестала б існувати.
Ще один міф представників “канонічної” церкви – це те, що канони, мовляв, дають благодать Святого Духа і, таким чином, церква “неканонічна” відповідно є і “безблагодатною”. Тут явно ми бачимо змішання людського і Божого, святого і не святого; бачимо просту підміну понять. Канони – це збірник церковних правил, які регламентують деякі сфери життя церкви. І не більше! Канони не можуть давати чи віднімати благодать, бо благодать Божа – це прерогатива Святого Духа. А Він, Дух Святий, як сказано в Євангелії від Івана, “дихає де хоче” (див. Євангеліє від Івана, 3 розділ, 8 вірш), а не згідно з приписами церковних правил. Благодать Божа по вірі дається, як дар Божий, і вона не від людей, хай і найдосконаліших: “Бо спасенні ви благодаттю через віру, а це не від вас, то – дар Божий...” (Послання святого апостола Павла до ефесян, 2 розділ, 8 вірш).
У Другому посланні святого апостола Павла до коринфян читаємо: “Повідомляємо ж вас, браття, про Божу благодать, що дана Церквам...” (Друге послання апостола Павла коринфянам, 8 розділ, 1 вірш). Отже, як бачимо, не Церкви (канонічні чи неканонічні) дають благодать, а Господь по вірі членів тої чи іншої церкви дає вірним її благодать Всесвятого Духа. По вірі, а не по канонах! І забирає Господь благодать Свою також не згідно з приписами церковними, а читаючи в серцях людських; бачачи, що відвернулися від Бога, відвернулися від духовності, відвернулися від первородного, як Ісав, і покохали більше оте “червоне”, сочевичну юшку – земне, оманливе багатство світу цього:
“Дивіться, щоб хто не зостався без Божої благодаті, щоб не виріс який гіркий корінь і не наробив непокою, і щоб багато хто не опоганились тим.
Щоб не був хто блудник чи безбожник, немов той Ісав, що своє первородство віддав за поживу саму” (Послання євреям, 12 розділ, 15–16 вірші).
Господь читає серця. Він “противиться гордим, а смиренним дає благодать” – ось канон, ось правило, згідно з яким насправді розподіляється благодать Божа! Щирий порив до Господа, бажання захисту, пошук спілкування, містичного зв’язку із Ним – ось істинна канонічність! Гостре відчуття власної гріховності, глибоке розкаяння, смиренне усвідомлення немічності людської та надія на єдиного Бога – ось істинна благодатність! Віра смиренна, що чинна любов’ю – ось єдино правдиві ознаки дійсного християнства, відмітні риси істинної православності! І якщо є вона в церкві, якщо царює в ній смирення, братерство й любов, то не залишиться така церква без благодаті Всесвятого Духа Божого, бо “Благодать зо всіма, що незмінно люблять Господа нашого Ісуса Христа!” (Ефесянам, 6 розділ, 24 вірш). Амінь!


ВІРУЮ...

Запитання: Мені до рук потрапила одна книжечка, в якій стверджується, що традиційні християнські релігії, а також більшість протестантських вірять не в Єдиного Бога, а в трьох Богів. Допоможіть розібратися…
Відповідь: Православний Символ віри починається словами: “Вірую во Єдиного Бога…”, і цим усе сказано. Різноманітні ж інсинуації стосовно вчення Православної Церкви виникають, як правило, через нерозуміння (або ж небажання зрозуміти) тих чи інших догматів православ’я. Як і сказано у пророка: “Погине народ Мій за те, що не має знання” (Осії, 4 розділ, 6 вірш). Насправді догмат (“догмат” – визначення істини, від грецького dogma (dogmatos) – “вчення”, “усталений погляд”) про Пресвяту Тройцю містить у собі дві головні істини: 
1. Бог Єдиний по Сутності Своїй, але Триєдиний в Особах (Лицях), тобто Бог є Триєдиний, Триіпостасний, Тройця Одноістотна і Нероздільна.
2. Іпостасі (від грецьк. “іпостась” – “лице”, введено в богослівську традицію святим Афанасієм Олександрійським) мають особисті, або ж іпостасні властивості: Отець не рожденний; Син народжений від Отця; Святий Дух – сходить від Отця. 
Наочним прикладом для розуміння суті вчення про Триіпостасність Божества є порівняння Бога з Сонцем. Ми говоримо про сонце як про конкретний об’єкт, як про існуючу реальність (це – Отець). Але воно також і світить. І бачимо ми його тільки як світло, як конкретні фотони світла, що народжуються від сонця (це – Син, Бог Слово, Світло для світу. “Хто бачив Мене, той бачив Отця”, – говорить Христос (див. Івана, 14 розділ, 8–11 вірші)). Але сонце іще й гріє! І це тепло ми відчуваємо на собі, ця енергія зігріває нас (от вам і Дух, Якого бачити ми не можемо, але силу Його відчуваємо). І кому спаде на думку сказати, що ми віримо в існування трьох сонць? Ні, сонце одне! Але сприймаємо ми його немовби в трьох лицях, трьох проявах, трьох іпостасях…
Звертаючись до Пресвятої Тройці в молитвах своїх, Церква закликає Її в однині, а не в множині:
“Тобі слава належить, Господи, Боже наш, і Тобі (а не Вам!) славу віддаємо, – Отцю, і Сину, і Святому Духові нині, і повсякчас, і на віки вічні. Амінь”.
Бог є Любов. І любов ця у Святій Тройці звернена як усередину Божественного буття, так і на сотворений Нею світ. Бог є над нами (Бог Отець), Бог є з нами (або посеред нас) (Бог Син) і, нарешті, Бог є в нас (Бог Дух Святий). Але все це – Єдиний Бог, як і сказано:
“Один Господь, одна віра, одне хрещення;
один Бог і Отець усіх, що Він над усіма, і через усіх, і в усіх” (Ефесянам, 4 розділ, 5–6 вірші).
Оскільки Бог по самій Сутності Своїй є увесь Свідомість, і Думка, і Самосвідомість, – то й кожне з Цих троїстих проявів Його як Бога Єдиного має самосвідомість а, отже, кожне – є Лице (Особа). Але Самосвідомість ця насправді є єдиною Самосвідомістю Сущого – нероздільна, хоча й не злита, як трилисник конюшини або клену. Три Лиця заховуються в Єдиній Сутності – і це велика таємниця: Отець через Сина Духом Святим здійснює Свій Божественний промисл…
У першій книзі Біблії “Буття”, в першому ж розділі її, читаючи про сотворення людини, бачимо, що Господь проявляє Себе як Триєдиний Бог-Творець:
“І сказав Бог:
«...Створімо (а не “Створю”!) людину за образом Нашим, за подобою Нашою…»
І Бог на Свій образ людину створив, на образ Божий її Він створив…” (Буття, 1 розділ, 26–27 вірші).
А в оповіді про явлення Божества Аврааму сказано:
“І явився до нього Господь між дубами Мамре…
І він ізвів очі свої та й побачив: ось три Мужі стоять біля нього. І побачив, і вибіг із входу намету назустріч Їм, – і вклонився до землі,
та й промовив: «Господи, коли тільки знайшов я милість в очах Твоїх (“Твоїх” – однина. Три в одно...), – не проходь повз Свойого раба!..” (Бут. 18.1–3).
“Бачите, – повчає блаженний Августин, – Авраам зустрічає Трьох, а поклоняється Єдиному… Уздрівши Трьох, він зрозумів таїну Трійці, а вклонившись як Одному, сповідав Єдиного Бога в трьох Лицях”. 
Троїстість Лиць в Бозі явлена і в Новому Заповіті – в пришесті Сина Божого та даруванні Духа Святого. Явлення Бога в Трійці буквально здійснилося під час хрещення Господа Ісуса в Івана (Син хрестився в Йордані, з Неба чувся голос Отця, і Дух Святий злинув на Нього, як голуб), чому й саме хрещення це у православ’ї іменується Богоявленням. А  перед вознесінням на Небо Господь наш Ісус Христос заповідав учням Своїм: “Тож ідіть, і навчіть всі народи, хрестячи їх в Ім’я Отця, і Сина, і Святого Духа…” (Матвія, 28 розділ, 19 вірш). І святий Амвросій зазначає:
“Сказав Господь: «во Ім’я», а не «во Імена», тому що один Бог, не багато імен, – бо не два Бога, і не три Бога…”


2). “І в Духа Святого, Господа Животворчого…”

Наведу іще декілька віршів із Святого Письма, що вказують на Триіпостасність Божу:
Ісаї, 6 розділ, 8 вірш: “І почув я голос Господа, що говорив: «Кого Я пошлю, і хто піде для Нас?» А я відказав: «Ось я, – пошли Ти мене!..»”
Іс. 48.16–17: “Наблизьтесь до Мене, послухайте це: Споконвіку Я говорив потаємно (тут Я – Господь, Бог); від часу, як діялось це, Я був там. А тепер послав Мене Господь Бог та Його Дух (а тут уже Мене – Христа – другу Іпостась Триєдиного Бога).
Так говорить Господь, твій Відкупитель, Святий Ізраїлів: Я – Господь, Бог твій, що навчає тебе про корисне, що провадить тебе по дорозі, якою ти маєш ходити”.
2 Коринфянам, 13 розділ, 11, 13 вірші: “А накінець, браття, радійте, удосконалюйтесь, тіштеся, будьте однодушні, майте мир, – і Бог любові та миру буде з вами!..
Благодать Господа нашого Ісуса Христа, і любов Бога й Отця, і спільність Святого Духа нехай Буде зо всіма вами!..”
Ефесянам, 2 розділ, 17–18 вірші: “І, прийшовши, Він (Христос) благовістив мир вам, далеким (колишнім поганам), і мир близьким (колишнім обрізаним),
бо обоє (як ті, так і другі) Ним маємо приступ у Дусі однім до Отця (в Тройці – спасіння!)”.
Отець – нерожденний; Син – народжується від Отця; Дух Святий – сходить від Отця. Отець – Той, Хто посилає Сина; Син – Той, Кого посилає Отець на землю для звершення місії спасіння, щоб відкрити серця людські для прийняття благодаті Всесвятого Духа… Це є послух любові. Саме таке значення мають, зокрема, слова Спасителя в Євангелії від Івана: “…бо більший за Мене Отець” (Івана, 14 розділ, 28 вірш), – не в розумінні ієрархічної більшості або меншості, але в значенні шляху спасіння: Отець – Син – Дух; Слово – Віра – Благодать. Увірувати в Єдиного Бога (Отець) – втілити, восиновити цю віру в своєму житті (Син) – і, нарешті, одухотворити, оспівати і розповсюдити її навколо себе (Дух Святий).
Коли сказав Господь: “Про день же той (йдеться про час кінця світу) чи про годину не знає ніхто: ні ангели на Небі, ні Син, – тільки Отець” (Марка, 13 розділ, 32 вірш), то не про те сказано, ніби Син, будучи Богом, не мав би Божественного знання, але мова тут про смирення Ісусове. Слова ці сказані Христом в добровільному пониженні. За словом святого Григорія Богослова: “Всевідаючий по Божеству, Він змирив Себе до невідання по людськості”. І показав тим самим шлях для нас, ставши “перворідним поміж багатьма братами”. Бо ми, що йдемо за Ним, є синами Божими по благодаті Христовій. Тому саме нас – не Ісуса! – стосується оце: “ні ангели, ні син (ні сини), – тільки Отець”…
Знову ж, коли сказав Господь: “Отче Мій, коли можна, нехай обмине ця чаша Мене… Та проте, – не як Я хочу, а як Ти…” (Мф. 26.39), – то показав в Собі людську немічність плоті, бо був Він не тільки правдиво Богом, але й правдиво людиною, – Боголюдиною. Однак узгодив Свою людську волю зі Своєю ж Божеською волею, яка є однією з волею Отця (блаженний Феофілакт). 
Коли ж благав Господь на хресті: “Боже Мій, Боже Мій, нащо Мене Ти покинув?” (Мф. 27.46), – то молив від лиця усього людства. І по звершенні справи нашого всиновлення Богові Христос вознісся до Отця як Боголюдина, тобто не лише в Божестві Своєму, але й в Людськості і, будучи одним єством із нами через втілення Своє від Духа Святого і Марії Діви, назавжди з’єднався з нами Своєю Людськістю, відкривши нам шлях до обоження. В цьому містична суть побудови нашого спасіння…
І, нарешті, декілька біблійних цитат, які підтверджують, що Дух Святий – це не просто енергія або сила, але й правдиво Іпостась Божа, – і що має Він єдиносущність та рівне Божественне достоїнство з першим і другим Лицями Пресвятої Тройці:
Ів. 16.8: “А як прийде, – Він (прийде Дух Святий як Бог, а не як безлика сила Божа) світові виявить про гріх, і про правду, і про суд…”
1Кор. 2.11: “А все оце чинить Один і Той Самий Дух, уділяючи кожному осібно, як Він хоче (хіба безлика енергія може хотіти?)”.
Дії, 5 розділ, 3–4 вірші: “І промовив Петро: «Ананію, чого сатана твоє серце наповнив, щоб ти Духу Святому неправду сказав та присвоїв із заплати за землю?..
Чого ж в серце своє ти цю справу поклав? Ти не людям неправду сказав, але Богові! (Господу Богу Духу Святому)”.
Тож благодать Господа нашого Ісуса Христа, і любов Бога й Отця, і спільність Святого Духа нехай буде зо всіма нами. Амінь.


ЗАКОН БОЖИЙ

Запитання: Чи потрібен християнам старозавітній Закон – Десять Заповідей? Адже Христос приніс нам нову Заповідь – Заповідь Любові?
Відповідь: В усі часи життя було непростою справою і тяжким випробуванням для людини. Адже ми, на відміну від інших створінь, створені на образ і подобу Божі. І хоча подоба втратилась в результаті гріхопадіння, – образ залишився. А однією із характерних рис цього образу є свобода. Господь, одне з Імен Якого – Сущий, тобто Той, Хто має сутність Сам у Собі (і саме це Ім’я, Ягве, Він відкрив Мойсею на горі Хорів – див. Вихід, 3 розділ, 13–14 вірші), створив людину вільною. Вільною – тобто здатною самостійно обирати свій шлях. Але свобода – то не стільки привілей, скільки відповідальний обов’язок. І для людини, яка не має надійної духовної опори, твердих моральних устоїв та правильно визначених життєвих пріоритетів, вона часто стає непосильним тягарем.
Що ж може бути опорою, надійним фундаментом у житті людини? Давайте пошукаємо відповідь на це запитання у Книзі книг – Святому Письмі. Відкриймо книгу Вихід, 20-й розділ. У ньому ми бачимо вічну й незмінну програму, що її визначив Господь для нашого життя: Закон Божий – Десять Заповідей. Ця Програма була дана народу Божому – Ізраїлю, а через нього усьому людству на Сінаї іще близько 1250 років до Різдва Христового. Виникає закономірне питання: чи дійсно для нас проголошені Господом ці 10 Заповідей? А може, вони стосуються лише ізраїльтян?
Необхідно зазначити, що коли у Святому Письмі ми читаємо “Ізраїль”, то тут розуміється не просто етнічна група людей, не буквальні нащадки старозавітного патріарха Якова, але взагалі народ Божий, народ віри. І якщо ми претендуємо на цю назву (а це безумовно так!), то все сказане в Писанні для народу Божого, Ізраїля, – духовно стосується і безпосередньо нас. Бо й ми, православні християни, є спадкоємцями Авраама, Ісака та Якова по благодаті Христовій.
А тепер давайте розглянемо, що ж сказано в 10-ти Заповідях Божих? Коротко їх можна викласти так:
1.	Я Господь, Бог твій. Хай не буде тобі інших богів переді Мною.
2.	Не роби собі подоби бога.
3.	Не призивай Ім’я Господа, Бога твого надаремно.
4.	Пам’ятай день спокою, щоб святити його. Шість днів працюй і роби всі діла твої, а день сьомий – то день спокою (єврейською “шабат”) для Господа, Бога твого.
5.	Шануй батька та матір своїх.
6.	Не вбивай.
7.	Не чини перелюбу.
8.	Не кради.
9.	Не свідкуй неправдиво на свого ближнього.
10.	Не пожадай (або не заздри).
Звернімо увагу на те, як саме Господь дав людству ці Заповіді. Вони були проголошені особисто Богом, а не дані подібно до інших законів через Мойсея. В книзі Вихід 20.1 сказано: “І Бог промовляв всі слова оці…” І ще одна деталь. Десять Заповідей були писані Божим перстом на кам’яних таблицях (або ж на “скрижалях”): “І дав Він Мойсеєві, коли закінчив говорити з ним на Синайській горі, дві таблиці свідоцтва, таблиці кам’яні, писані Божим перстом” (Вихід 31.18). Те, що таблиці були саме кам’яні, не випадковість. Камінь – вічний матеріал. І Заповіді Божі дані людству навічно. У Новому Заповіті читаємо:
“Не подумайте, ніби Я руйнувати Закон чи Пророків прийшов, – Я не руйнувати прийшов, але виконати.
Поправді ж кажу вам: доки небо й земля не минуться, – ані йота єдина, ані жоден значок із Закону не минеться…” (Матвія, 5 розділ, 17–18 вірші).
Дійсно, Господь наш Ісус Христос не відмінив 10 Заповідей, але виконав і підняв їх до висоти Заповідей Любові. У Новому Заповіті ці Заповіді набувають нового, більш високого й досконалого звучання: “Люби Господа, Бога свого всім серцем своїм, і всією душею своєю, і всією силою своєю, і всім своїм розумом; і свого ближнього, як самого себе” (Луки, 10 розділ, 27 вірш). Десять Заповідей екстраполюються у дві! Вони й були написані на двох скрижалях. На першій чотири Заповіді, і на другій шість. Перші чотири якраз і говорять про наші відносини з Богом. Заповіді ж, уміщені на другій скрижалі, висвітлюють взаємини із ближніми...
Ісус постійно підкреслював необхідність виконання Заповідей Божих. Так під час бесіди з багатим юнаком, на запитання “Що робити, аби досягти життя вічного?” Христос відповів: “Коли хочеш ввійти до життя, то виконай заповіді” (Мф. 19.17). Таку ж відповідь Він дав і законнику, який випробовував Його: “Що в Законі написано, як ти читаєш?.. Роби це – і будеш жити” (Лк. 19.17). 
Закон Божий, як дзеркало, показує нам наше “обличчя”, нашу сутність. Якщо людина не користується дзеркалом, то вона може ходити вимазана сажею чи іншим яким брудом, і не бачити цього. Так само й коли людина не знає Заповідей Божих, живе без Закону, – вона не може належним чином оцінити свій моральний стан, не бачить своєї гріховності і, будучи по суті духовно мертвою, проте вважає себе живою, чистою та безгрішною. Про це чудово сказав апостол Павло:
“А я колись жив без Закону, але, коли прийшла заповідь, то гріх ожив,
а я вмер (побачив свою гріховність і мертвість перед Господом)…
Тому то Закон святий, і заповідь свята, і праведна, і добра” (Римлянам, 7 розділ, 9–12 вірші)…


Я – ЛЮДИНА!

Запитання: Вчені-матеріалісти стверджують, що людина походить від мавпи; церква – що від Бога. Де істина?
Відповідь: Насправді питання походження людини у тому вигляді, як воно дискутується сьогодні, є певною мірою надуманим. Правдива наука ніколи не суперечила релігії, а правдива релігія – науці. Протиріччя зазвичай виникають в результаті необізнаності сторін. Як і сказано: “Погине народ Мій за те, що не має знання” (Книга пророка Осії, 4 розділ, 6 вірш); “І пізнаєте правду, і правда вас вільними зробить (у тому числі й від безглуздих сперечань. – Авт.)” (Євангеліє від Івана, 8.32).
У першій книзі Біблії “Буття” про створення людини читаємо: “І сказав Бог: «Створімо людину за образом Нашим, за подобою Нашою… І Бог на Свій образ людину створив, на образ Божий її Він створив, як чоловіка та жінку створив їх” (Буття, 1.26-27).
У чому полягає образ Божий в людині? Чи про тіло тут мова? А як же тоді відзнаки статі? Хіба Бог – плотський? Звісно ж, ні! Бог є Дух (Від Івана, 4.24), і образ Божий в людині не тілесний, а саме духовний.
Бог є Дух – і людина, за образом Божим, є дух. Бог Триєдиний: Отець, Син, Дух Святий – і Людина, за образом Божим, є триєдиною. Людина це дух, який має душу (розум, волю, емоції), і живе в тілі. І поки існує вона в світі фізичному, то й тіло має фізичне. А коли помирає – переходить в іншу, духовну фазу існування, – то й воскресає у світі невидимому в тілі духовному, яке, за словом святителя Феофана, є тонкою оболонкою душі: тонким, або ж ефірним тілом.
Святий Макарій Великий у своїх Настановах зазначає: “Як небо й землю створив Бог для життя людині, так тіло й душу людські створив Він на помешкання Собі, щоб вселятися й упокоюватися в тілі її ніби в домі Своїм, маючи за прекрасну наречену кохану душу, сотворену на образ Його”.
Саме душа, а не тіло людини, сотворена на образ Божий. Тіло ж – це лише “земний мешкальний намет”, оселя душі, яку вона мусить залишити як порох земний, за словом апостольським: “Бо вважаю я за справедливе, доки я в цій оселі, спонукувати вас нагадуванням, знаючи, що я незабаром повинен покинути оселю свою (церковнослов’янською – “храмину”. – Авт.), як і Господь наш Ісус Христос об’явив був мені” (Друге послання апостола Петра, 1.13-14).
Як же творив Бог людину? В Писанні сказано: “І створив Господь Бог людину з пороху земного. І дихання життя вдихнув у ніздрі її, – і стала людина живою душею” (Буття, 2.7). 
Прихильники тлумачення Святого Письма по-букві уявляють це собі так, що мало не в кориті замісив Господь глину, і Своїми руками (фізичними?!) зліпив її, а потім і вдихнув у ніздрі їй дихання життя (фізичними губами з фізичних же легень?!). Воістину, в дії пророцтво апостольське: “Настане-бо час, коли здорової науки не будуть триматись, але за своїми пожадливостями виберуть собі вчителів, щоб вони їхні вуха влещували. Вони слух свій від правди відвернуть, та до байок нахиляться” (Друге послання апостола Павла до Тимофія, 4.3-4)…
То як же насправді відбувався цей величний процес творення Людини – першої цивілізації людей, зображених в Біблії під образами Адама і Єви? Безумовно ж, у відповідності з Божественним порядком, згідно з законом Божого розвитку – законом еволюції! 
Закони природи, у тому числі й закон розвитку усього сущого від простого до складного, закон еволюції (ах, як ми боїмося цього слова!) – ніщо інше, як приватний випадок закону Божого. Закон світобудови встановлений Творцем, і полягає він у постійному вдосконаленні творива: у розвитку речовини від неорганічної (точніше неживої) – через органічну (живу) – до вищої форми існування матерії – людини розумної, і аж до найвищої її форми – світу невидимого, ангельського, власне матерії, творіння духовного, обоженого…
“І сказав Бог: «Хай вода вироїть дрібні істоти, душу живу, і птаство, що літає над землею під небесною твердю». І створив Бог риби великі, і всяку душу живу плазуючу, що її вода вироїла за їх родом, і всяку пташину крилату за родом її. І поблагословив їх Бог, кажучи: «Плодіться й розмножуйтеся, і наповнюйте воду в морях, а птаство хай розмножується на землі!» І був вечір, і був ранок (тут – початок і кінець нового “дня”, чергового етапу творення. – Авт.)…
І сказав Бог: «Хай видасть земля живу душу за родом її, худобу й плазуюче, і земну звірину за родом її». І сталося так…” (Буття, 1.20-25).
І сказав Бог (задум) – і земля видала (втілення) – і створив Бог (твердження)…
“Земля” – тут Богом дана природа. І тіло, і душу людські Бог творив саме таким чином, із “пороху земного” – шляхом еволюції, у повній відповідності з законом Своїм, законом світобудови. А “дихання життя”, що його вдихнув Він в ніздрі людини – це благодать Божа, Дух Святий, Якого сподобились перші люди на вищому щаблі свого духовного розвитку. І момент “вдихання” цього – є моментом народження згори та хрещення Духом Святим.
Святий старець, преподобний Серафим Саровський так ясує з цього приводу: “Ми, в теперішньому часі, через нашу майже всезагальну холодність до святої віри в Господа нашого Ісуса Христа, та через неуважність нашу до діянь щодо нас Його божественного промислу до того дійшли, що, можна сказати, майже зовсім відійшли від дійсно християнського життя… Надто вже ми зробилися неуважними до нашого спасіння, від чого й виходить, що ми і багато слів Священного Писання сприймаємо не в тому розумінні, як би належало…
Ось, наприклад, багато-хто тлумачить, що коли у Біблії говориться: «І створив Господь Бог людину з пороху земного, і дихання життя вдихнув у ніздрі її, – і стала людина душею живою», що нібито це означало, що в Адамі до цього не було душі й духу людського, а було буцімто лише тіло одне, створене з пороху земного…
Невірне це тлумачення, бо Господь Бог створив Адама з пороху земного в тому складі, як святий апостол Павло стверджує: «…а непорушний дух ваш, і душа, і тіло хай непорочно збережені будуть…» (Перше до солунян, 5.23) І усі ці частини нашого єства (дух, душа і тіло. – Авт.) створені були з пороху земного (з природних хімічних елементів землі, природним же шляхом розвитку, еволюції. – Авт.), і Адам не мертвим був сотворений, але діючою тваринною істотою (неандерталець – кроманьйонець – гомо сапієнс. – Авт.), подібно до інших живучих на землі одушевлених Божих створінь.
Але ось в чому сила: що якби Господь Бог не вдихнув потім в лице його дихання життя, тобто благодаті Господа Бога Духа Святого, що від Отця походить, і в Сині перебуває, і ради Сина в світ посилається, то Адам (перші люди. – Авт.), як би не був він досконало створений у порівнянні з іншими створіннями, будучи вінцем творіння на землі, усе-таки залишився б немаючим всередині (в серці своєму. – Авт.) Духа Святого, що підносить його (людину народжену згори, одухотворену, осяяну божественним світлом благодаті. – Авт.) в богоподібне достоїнство (на висоту бачення слави Господньої, відчуття у серці своєму присутності Божої, на вершину молитовного споглядання – вершину богоєднання. – Авт.), і був би подібним усім іншим створінням, які хоча й мають тіло, і душу, і дух, що належать кожному за родом їх (у тому числі й роду “homo sapiens” – “людини розумної”. – Авт.), але Духа Святого всередині себе немаючим…”
Спостерігаючи розвиток багатоклітинних організмів і людини з заплідненого яйця, можна побачити багато спільних рис. Найбільшу схожість між зародками в процесі їхнього розвитку бачимо у хребетних тварин та людини. Розглядаючи цей розвиток неважко помітити, що у зародків риб, птахів, земноводних, приматів і людини на певній стадії розвитку є зяброві щілини. Для всіх зародків характерні довгі хвости, схожі на хвіст плазунів, які потім зникають у зародка людини та деяких інших ссавців. На пізнішій стадії велика схожість зберігається тільки між зародками ссавців, особливо мавпи і людини. На п’ятому місяці розвитку тіло плоду людини вкрите пушковим волоссям, яке потім зникає, хоча куприк, як рудимент хвоста, залишається й після народження…
То що, хіба заважає новонародженому немовляті називатися людиною, створеною на образ Божий, те, що в процесі ембріонального розвитку воно пройшло тваринні стадії: мало зябра, хвіст тощо? Чи кажемо ми через це, що дитина – від риби? Ні. А тепер дещо змінимо запитання: то чи заважає людству називатися Людиною, створеною на образ Божий те, що протягом свого розвитку в утробі матері-природи воно пройшло стадії розвитку від клітини, через мавпу, до людини розумної? І відповідь тут така сама: безумовно, ні!
А тепер повернімося до нашої проблеми. Так від Бога людина, чи від мавпи? Від Бога! Людина створена Богом. Еволюція ж – усього лише спосіб, метод цього творення. І чи вправі ми, недостойні, вказувати Творцю як саме Йому творити? І чи можемо ми заборонити Йому творити саме так?..
Сказав пророк: “Горе тому, хто з Творцем своїм свариться, черепок із земних черепків! Чи глина повість гончареві своєму: «Що робиш!»; а діло його: «Ти без рук!»” (Книга пророка Ісаї, 45.9).
Ось тільки б не забувати нам щогодини відтинати в собі внутрішній “хвіст”: хвіст закону плоті, що суперечить закону нашого ума. Не забувати панувати духом над тілом, розумом над звірячими інстинктами нашими; керуватися законом Божої любові, щоб мати право сміливо проголошувати: я – Людина, що її створив Господь на образ Свій…


ІКОНА. ІДОЛОСЛУЖЕННЯ ЧИ БОГОПОКЛОНІННЯ?

Запитання: Моя знайома прийняла протестантську віру. І перше, що вона зробила, – повиносила ікони з кімнати на горище, аргументуючи це тим що, мовляв, іконошанування є однією з форм ідолослуження. Чи дійсно це так?
Відповідь: Наші брати-протестанти дійсно відкидають іконошанування, вважаючи його ідолослуженням. Аргументують вони це тим, що згідно з другою заповіддю закону Божого кумири (зображення божеств, ідоли) заборонені (див. Вихід, 20 розділ, 4–5 вірші), а отже, заборонені й ікони; що Бога не можна уподібнити золотому чи іншому якому матеріальному зображенню (див. Дії святих апостолів, 17 розділ, 24–31 вірші); що апостоли забороняли замінювати “славу нетлінного Бога на подобу образу тлінної людини, і птахів, і чотириногих, і гадів” (див. Послання апостола Павла до римлян, 1 розділ, 21–23 вірші); що “ніхто Бога ніколи не бачив” (див. Євангеліє від Івана, 1 розділ, 18 вірш), а отже, і зобразити Його немає жодної можності і т. ін. Такі запитання сьогодні є непоодинокими, що свідчить про активізацію останнім часом протестантського руху в Україні, а також про недостатність релігійного просвічення зі сторони православного духовенства. Що ж, давайте висвітлимо цю актуальну на сьогодні тему неупередженим і правдивим світлом Слова Божого, і хай допоможе нам в цьому Господь...
Відкриймо Біблію, книгу “Вихід”, 20-й розділ, і прочитаймо з 4-го вірша:
“Не роби собі різьби і всякої подоби з того, що на небі вгорі, і що на землі долі, і що в воді під землею (у воді нижче землі).
Не вклоняйся їм і не служи їм, бо Я – Господь, Бог твій, Бог заздрісний, що карає за провину батьків на синах, на третіх і на четвертих поколіннях тих, хто ненавидить Мене...”
Це і є друга Заповідь. І досліджуючи її, необхідно пам’ятати, що Господь “на Свій образ людину створив, на образ Божий її Він створив” (див. Буття, 1 розділ, 27 вірш). А однією з ознак образу Божого в людині є розум. Якщо бездумно підходити до тлумачення Святого Письма, і другої Заповіді зокрема, то не уникнути нам помилок, бо виникає велика небезпека того, що із брудною водою вихлюпнемо ми й дитину. Адже сказано в книзі Левит: “Розрізнюй між святістю й між несвятістю, і між нечистим та між чистим”. Бо причастившись цього вина вчення Божого нерозважливо, можемо дійти до того, що й взагалі заборонимо усілякі зображення живих істот (“Не роби собі різьби і всякої подоби...”), як це, до речі, сталося у мусульман. Або ж почнемо плутати зображення язичеських божків з символічним зображенням Єдиного, Істинного Бога, як це маємо в протестантизмі.
Хіба може Господь-Законодавець, даючи народу Своєму Закон, тут же й відміняти його? Безумовно ж, ні! Але у цій же книзі, “Вихід”, Бог дає пряму вказівку зробити в скинії заповіту зображення херувимів як у вигляді золотих статуй (на вічку ковчега), так і вишитих образів – власне, ікон на завісі та покривалах скинії (ікона – грецькою “образ”):
“І зробиш віко (кришку) зо щирого золота, – два лікті й пів довжина його, і лікоть і пів ширина його. І зробиш два золоті херувими (херувим – означає “відання”, ангел розуміння істини), – роботою кутою зробиш їх з обох кінців віка. І зроби одного херувима з кінця звідси, а одного херувима з кінця звідти... І будуть ті херувими простягати крила догори, і затінювати своїми крильми над віком, а їхні обличчя – одне до одного; до віка будуть обличчя тих херувимів... ”;
“А скинію зробиш із десяти покривал із суканого вісону, і блакиті, і пурпуру та з червені. Херувими – мистецькою роботою зробиш ти їх... ”;
“І зробиш завісу з блакиті, і пурпуру, і червені та з суканого вісону. Мистецькою роботою зробити її, з херувимами” (див. Вихід, 25.17–21; 26.1; 26.31).
Як бачимо, були священні зображення в скинії свідоцтва – пересувному старозавітному храмі. Були вони і в постійному Соломоновому храмі (див. Третю книгу Царств (Першу книгу Царів), 6 розділ, 23–29 вірші). Таким чином стає зрозумілим, що заборона зображати і поклонятися усіляким подобам стосується неправдивих зображень, що по суті були ідолами, а не істинних, які зображали мовою мистецтва, мовою символів духовні образи, що їх показав Господь Мойсею, піднявши його на висоти божественного осяяння: “І дивись, і зроби за тим зразком, що тобі показувано на горі” (Вихід, 25.40). Таким чином, усі цитати, що їх використовують іконоборці на підтвердження своєї позиції, стосуються саме неправдивих зображень – предметів поганського ідолопоклоніння (див. Вихід, 32.4 – золоте теля; Левит, 18 розділ, 21 вірш – Молох; Числа, 25 розділ, 3 вірш – пеорський Ваал; Суддів, 2 розділ, 13 вірш – Ваал та Астарта; Третя Царств (Перша Царів) 18.21–29; Перше до коринфян, 8 розділ, 4–6 вірші; Єремії, 10 розділ тощо).
Іконошанування є зовнішнім видом богопоклоніння, і належить до обрядів православної церкви. Обряд церковнослов’янською мовою – “одяг”. Обрядитися – значить одягнутися. І коли представники однієї конфесії виступають проти обрядів іншої – це нагадує ситуацію, коли одна людина неприязно ставиться до іншої тільки через те, що та одягнута не так, як вона.
Сказав Господь: “Чи ж не більше від одягу – тіло?” Чи ж не більше від обряду – тіло Христове: церква, громада, люди, які є членами цієї громади? А від тіла – душа? Власне дух смирення й любові, який має панувати в громадах народу Божого? Ікона не підмінює собою Творця – вона, за влучним виразом митрополита Макарія, є лише “видимим образом невидимого Бога”.
Безумовно, можна помолитися і перед голою стіною, і Господь почує молитву. Але почує лише тоді, коли, за словом святителя Феофана Затворника, “серце зігрілось, і тепло до Бога взиває”. А цього стану, безперечно, легше досягти, коли перед очима не тріщини на штукатурці, а зображення якоїсь євангельської події, дорогих серцю кожного християнина образів Господа нашого Ісуса Христа, символічні зображення Бога-Отця, Святого Духа, біблійних персонажів. До речі, храми перших християн (починаючи з катакомб) мали багато таких зображень.   
Ікона – це Біблія, мальована фарбами. Зображення на іконах точно відповідають образам, змальованим у Святому Письмі. І як Святе Письмо, по суті своїй, є глибоко символічним, так і ікона подає біблійну символіку, але не буквами на папері, а мовою фарб. Ікона – це одна з форм благовістя та богослов’я. Бог-Отець зображається на ній як “Ветхий днями”; Дух Святий – у вигляді голуба; безплотні службові духи, ангели – як прекрасні юнаки з крилами, що символізують швидкість виконання волі Божої. І як під час читання уривків з Святого Письма ми надихаємося словом Божим, так і під час молитви перед іконою душа віруючої людини приходить до стану піднесення, дух її возноситься до висот молитовного єднання з Божеством.
Отже, ікона – це ніщо інше, як засіб для підняття молитовного стану християнина (а не фотографічне зображення небожителів і, тим більше, аж ніяк не ідол). Бо й чудотворними називаються ікони не тому, що вони самі по собі творять чудеса (дерево, скло й фарба творити чудес не можуть), а тому, що під час молитви перед цією іконою, завдяки високомистецькому зображенню, що його створив богонатхненний іконописець, і яке підняло дух, піднесло віру молільника – по вірі його Господь явив чудо зцілення або яке інше...
Нарешті, щодо підміни слави нетлінного Бога. Істинна Церква ніколи не робила такої підміни. Як портрет царський не відміняє царя, так і святе зображення не відміняє Христа-Бога, Якого і нагадує нам свята ікона.
Отож, дамо відповідь на запитання: для чого православна церква використовує у своєму богопоклонінні священні зображення? Ікони в нас, по-перше, для нагадування про Бога, про священні події, повчальне життя Господа і угодників Божих. По-друге, для викладення вчення Божого. По-третє, для збудження релігійного почуття в нас. І, нарешті, для прославлення Бога мистецтвом, як прославляємо Його також співом псалмів та музикою.


ПОВНЕ ЗАНУРЕННЯ

Запитання: Як правильно вимовляти: “Хрещення”, чи “Хрищення”, і яке духовне значення цього слова?
Відповідь: Слово “хрещення” у першоджерелі (а Священне Писання Нового Заповіту було написане по-грецьки, за винятком Євангелія від Матвія, яке, згідно з переказом, написане давньоєврейською чи арамейською мовою і згодом перекладене на  грецьку) звучить як “баптисма” і означає “занурюю”, або “повне занурення”.
Обряд повного занурення з метою оновлення, переродження, прийшов з глибини віків, і був відомий задовго до Івана Хрестителя. Він практикувався як язичниками, так і юдеями. За часів Римської імперії патрицій, набувши собі раба, занурював його повністю у воду, і після цього давав нове ім’я. Означений обряд символізував те, що віднині ця людина – його раб, і минуле життя її ніби “змивається”, повністю стирається. Рабовласник давав рабу нове ім’я на знак повної приналежності собі.
До речі, про зміну імені на знак зміни володаря у старозавітні часи ми можемо прочитати і на сторінках Біблії. Так в 4-й книзі Царств (2-га Царів), 23 розділ, 34 вірш, згадується історія Ел’якима, сина царя Йосії, якого фараон Нехо перейменував на Єгоякима, поставивши царем замість брата його у 609 році до Різдва Христового. З омовінням, зануренням (єврейською “атбала ”, або “тевілла”) ми зустрічаємося у багатьох місцях Старого Заповіту. Це слово використане в книзі Буття, 35 розділ, 2 вірш; Левит, 8 розділ, 6 вірш; 16 розділ, 4 вірш; 17 розділ, 16 вірш; Ісаї, 4 розділ, 4 вірш; Єзекіїля, 36 розділ, 25 вірш; Захарії, 13 розділ, 1 вірш тощо. 
У Новому Заповіті з хрещенням, тобто повним зануренням, ми вперше зустрічаємося в оповіданні про проповідь Івана Хрестителя:
“Тими ж днями приходить Іван Хреститель, і проповідує в пустині юдейській,
та й каже: «Покайтесь, бо наблизилось Царство Небесне!»...
Тоді до нього виходив Єрусалим, і вся Юдея, і вся йорданська околиця,
і в річці Йордані хрестились від нього, і визнавали гріхи свої...” (Матвія, 3 розділ, 1–6 вірші).
Також і Господь наш Ісус Христос хрестився в Івана, і в той час, як вийшов Він із води,
“... І ось Небо розкрилось, і побачив Іван Духа Божого, що спускався, як голуб, і сходив на Нього [на Ісуса].
І ось голос почувся із Неба: «Це Син Мій Улюблений, що Його Я вподобав!»” (див. Мф. 3.13–17).
Після цього Ісус почав набувати Собі учнів і хрестити – через учнів – більше, аніж Іван (див. Івана, 4 розділ, 1–2 вірші). По воскресінню Своєму, коли учні побачили Його на горі в Галілеї, Він дав їм велике місійне доручення:
“Тож ідіть, і навчіть всі народи, хрестячи їх в Ім’я Отця, і Сина, і Святого Духа,
навчаючи їх зберігати все те, що Я вам заповів...” (див. Мф. 28.16–20).
Яке ж духовне значення хрещення? Хрещення – це є повне занурення в Божественну благодать во Ім’я Отця (означає повністю зануритись у віру в Єдиного Бога – Отця Вседержителя), і Сина (всиновити, воплотити, втілити, здійснити, реалізувати на практиці у своєму житті цю віру смиренну, що чинна любов’ю), і Святого Духа (одухотворити, оспівати та розповсюдити її).
Теми православного таїнства хрещення, його символічного й містичного значення я уже торкався на сторінках “Християнської України” (див. статтю “Була б віра...”, готується до друку стаття “Баптисма”). У цій же публікації ми висвітлимо власне етимологію, походження слова “хрещення” в українській мовній традиції. Треба зазначити, що зробити це необхідно хоча б з тієї причини, що корінь слова “хрещення” в українській мові, як і в слов’янських мовах взагалі, відмінний від усіх інших мов, у тому числі й від мови оригіналу, тобто грецької. Цей феномен призводить до неабиякої плутанини, а подекуди й до змішування таких осібних слів, як “хрест”, “хрещення” і “Христос”. А першопричина цієї плутаності лежить у сивій імлі історії української мови та українського (руського) правопису зокрема...
Коли влітку 988-го року наступило офіційне вже охрещування киян, то в той час прийнято було потрібні богослужбові книжки з Болгарії, прийнято й болгарський правопис, що його упорядкували солунські брати Кирило (в миру Костянтин) і Мефодій та їхні учні. Цей правопис зветься старослов’янським, і мова, що прийшла у церковне життя, мова староболгарська, – була на той час прийнятною для русичів, адже Київ стояв в самому центрі східнослов’янського державного життя.
Від святих Кирила й Мефодія і отримали ми переклад Святого Письма з грецької на слов’янську мову. І в цьому перекладі слово “хрещення” утворилося не від “занурюю”, як у грецькій мові, а від “хрест”. Ймовірно, святі перекладачі мали на увазі підкреслити цим саме духовно-символічне значення грецького слова “баптисма”, “повне занурення”, як повне занурення у хресний шлях Господа нашого Ісуса Христа, шлях смирення: “Я – дорога, і правда, і життя” (Ів. 14.6). Дійсно, Христос – це є Шлях Правди, Який веде у Життя вічне. Розіп’яти в собі гріх разом зо Христом, умерти для гріха разом з Ним, а відтак і духовно воскреснути в життя вічне разом з Ісусом – от істинне хрещення, істинне занурення – повна віддача себе на Волю Божу. “Коли хто хоче йти вслід за Мною, – хай зречеться самого себе, і хай візьме свого хреста, та й іде вслід за Мною” (Мф. 16.24). Отож, як бачимо, мотивацією перекладу грецького “баптисма” саме як “хрещення”, очевидно й було духовне значення цього слова в розумінні повного розп’яття нашого старого гріховного єства та повного ж занурення в оновлююче єство Боже.
А от що говорить стосовно правопису слова “хрещення” митрополит Іларіон (в миру професор Іван Огієнко) у своїй праці “Наша літературна мова”: 
“... І в цьому випадку [часто] плутають слова «хрест», [«хрещення»] і «Христос»... Слово «хрест», старослов’янське «крьст», відоме всім слов’янським народам, бо це праслов’янське слово. Воно було в нашій українській мові ще до прийняття християнства, і з нього пізніше повстали слова: «хрестити», «Хреститель», «хрещення». Слово «крещеніє – хрещення» визначає одержати Креста (пор. народне «у Хрест увести»), приєднатися до наслідків хресної муки Ісусової, до наслідків Хреста [Господнього].
У християнських мовах світу слова «хрест», «хрестити» і «Христос» – це різні три слова. Наприклад грецькі: stauros, baptidzein, Christos (у перекладі «хрест», «повне занурення» і «Помазанець», тобто Помазаний Духом Святим на звершення місії спасіння)... Грецьке «баптисма» (зануряти, погружати, поливати) прийняли всі європейські народи, але слов’яни осталися при своєму власному... праслові: «крьштеніє – крещення», «крьстити – крестити – хрестити». Отже, як бачимо, історично хрест, хрещення і Христос – це різні слова і їх плутати не годиться. І богословськи це різне...”
І, нарешті, як правильно вимовляти: “хрещення”, чи “хрищення”? В тій же праці читаємо:
“І вся українська давнина, вся давня українська література, усі без виключення українські богослужбові книжки завжди пишуть «хрест», і пишуть через «ре» й в усіх похідних від нього словах. У всіх виданнях митрополита Петра Могили, скажемо в його служебниках та в требнику 1646 року читаємо: хрест, Хреститель, хрестити, хрещення... Коли десь стрінемо форму «христити», то це звичайна фонетична помилка...”
Які ж висновки ми можемо зробити з нашого дослідження? Висновків цих є два: по-перше, слово “хрещення” означає “повне занурення”; і, по-друге, треба писати це слово не через “и”, а через “е”. Таким чином ми з вами уникнемо як богословських, так і фонетичних помилок.


МОЛИТВИ ДО СВЯТИХ

Запитання читача: Чому православна церква вчить поклонінню святим, адже сказано: “Господові Богові своєму вклоняйся, і служи Одному Йому!..”?
Відповідь: Догмати (визначення істин) православної церкви вчать вірних не поклонінню, а молитовному єднанню, тобто спілкуванню зі святими. Церква молиться за всіх спочилих у вірі, благаючи в Господа прощення їм гріхів “вільних і невільних, свідомих і несвідомих, чи то в слові, чи в ділі, чи думкою...”, бо немає людини, щоб жила і не згрішила, бо один Господь без гріха, бо коли кажемо, що не маєм гріха, то себе обманюємо, і нема в нас правди. Отже, якою праведною не була б людина що відійшла з цього світу, Церква супроводжує її відхід спільною молитвою за неї до Господа.
Разом з тим, як вчить нас православна догматика, коли загальний голос Церкви свідчить про праведність спочилого – християни, окрім молитви за нього, навчаються добрим прикладом його життя і ставлять його за взірець для наслідування, як і сказано: “Ви світло для світу. Не може сховатися місто, що стоїть на верховині гори. І не запалюють світильника, щоб поставити його під посудину, але на свічник, – і світить воно всім у домі. Отак ваше світло нехай світить перед людьми, щоб вони бачили ваші добрі діла, та прославляли Отця вашого, що на Небі” (Євангеліє від Матвія).
Коли ж надалі загальне переконання у святості покійного підтверджується особливими свідоцтвами, якими є мучеництво (мученицька смерть за віру), безстрашне ісповідництво (відкрите сповідання віри перед лицем тортур), самовіддане служіння Церкві, дар зцілень і, особливо, коли Господь підтверджує святість спочилого чудесами після його смерті під час його молитовного поминання, тоді Церква прославляє його особливим чином. Молитви про прощення небіжчику гріхів та про його упокоєння припиняються, віддаючи місце іншим формам духовного спілкування, а саме звеличанням його подвигів у Христі (бо “не ставлять світильника під посудину”), також проханням до нього, аби молився за нас, за прощення гріхів наших, за наше духовне зростання, щоб молитовно підтримував нас у наших болістях та нуждах.
Про те, що спочилі святі праведники знаходяться у постійному єднанні з Богом і, понад те, здатні духовно бачити те, що діється у світі видимому та впливати на ці події молитвами своїми, говорить нам і Святе Письмо. В Апокаліпсисі читаємо: “І коли п’яту печатку розкрив, я побачив під жертовником (під Небесним, духовним жертовником Волі Божої. – Авт.) душі побитих за Боже Слово, і за свідчення, яке вони мали. І кликнули вони гучним голосом, кажучи: «Аж доки, Владико святий та правдивий, не будеш судити, і не мститимеш тим, хто живе на землі, за кров нашу?”
Про те ж, наскільки виправданим є молитовне єднання з праведниками (тим більше зі святими – тобто досконалими праведниками, які повністю присвятили себе служінню Богові, які перемогли кров’ю Агнця та словом свого засвідчення, і не полюбили життя свого навіть до смерті, свідчать нам святі апостоли: “Отже, признавайтесь один перед одним у своїх прогріхах, і моліться один за одного, щоб вам уздоровитись. Бо дуже могутня ревна молитва праведного!” (Послання апостола Якова); “Бо очі Господні – до праведних, а вуха Його – до їхніх прохань” (Послання апостола Петра).
І дійсно, коли ми не в Дусі, коли переживаємо моральну кризу, охолодження віри, духовне падіння – ми маємо право, ба більше, ми просто зобов’язані звернутися до братів наших по вірі за підтримкою: “Сестро Маріє, чи брате Іване, я потребую вашої молитовної підтримки. Помоліться за мене...” Це нормально! Це основний принцип Церкви: “Носіть тягарі один одного, і так виконаєте закона Христового” (Послання апостола Павла галатам).
Патріарх Яків у своєму видінні бачив цю Божественну будову Церкви – Драбину в Небо: “І снилось йому, – ось драбина поставлена на землю, а верх її сягав аж Неба. І ось ангели Божі виходили й сходили по ній...” (Книга Буття). Духовний зміст цього видіння розкривається так: усі ми мусимо прагнути до висот досконалості, стати ангелами (грецькою – “вісниками”) Божими. І хто досягає висот неба, висот царства Духа – той має спуститися до рівня братів своїх і допомогти піднятися й їм. Це принцип церковного єднання. Молитовне ж єднання зі святими є практичною реалізацією цього принципу, здійсненням зв’язку християн на землі (Церкви воюючої) з Церквою небесною (торжествуючою), про яку каже апостол Павло: “Але ви приступили до гори Сіонської, і до міста Бога Живого, до Єрусалиму Небесного, і до десятків тисяч ангелів, і до Церкви первороджених (тобто духовних. – Авт.), на Небі написаних, і до Судді всіх – до Бога, і до духів удосконалених праведників, і до Посередника Нового Заповіту – до Ісуса...” (Послання євреям). 
Дійсно, немає іншого посередника між Богом і людьми, окрім Господа нашого Ісуса Христа. І святі Церкви небесної, торжествуючої, виступають не в ролі посередників, як хибно розуміють це представники деяких нетрадиційних конфесій, але вони є братами й співслужителями нашими, що допомагають нам у нашому служінні як прикладом свого подвижницького життя, так і молитвами своїми за нас, немічних. Бо “Бог же не є Богом мертвих, а живих, бо всі в Нього живуть”: як ми у світі видимому, на землі, так і вони в світі невидимому, на небі. І Бог бажає об’єднати все у Христі: небесне (духовне, тонко-матеріальне) й земне.
І, нарешті, щодо поклоніння. Ми не поклоняємося угодникам Божим як Богові, як хотів це зробити язичник Корнилій, проте Петро не дозволив йому (див. Дії святих апостолів, 10 розділ, 26 вірш). Але ми вшановуємо їх як служителів Божих, подібно тому, як зробив це темничний сторож, що зажадав світла Божого спасіння: “Зажадавши ж той світла, ускочив, і тремтячий припав до Павла та до Сили...” (Дії, 16.29). Припадаємо й ми до святих, як до носіїв сього Світла, як до тих, що отримали славу Господню і принесли цю славу й для нас. Як і читаємо у Святій Євангелії, а саме в молитві Ісуса за учнів й за вірних Своїх на таємній вечері. Господь звертається до Отця: “Та не тільки за них Я благаю, а й за тих, що ради їхнього слова ввірують у Мене, щоб були всі одно: як Ти, Отче, в Мені, а Я – у Тобі, щоб одно були в Нас і вони, – щоб увірував світ, що Мене Ти послав. А ту славу, що дав Ти Мені, Я їм передав, щоб єдине були, як єдине і Ми” (Євангеліє від Івана).


МОЛИТВИ ЗА ПОМЕРЛИХ

Запитання: Хіба спочилі “з того світу” можуть чути наші молитви – вони ж давно померли і, за Писанням, “нічого не знають”?
Відповідь: Дійсно, сказав Екклезіаст:
“Бо знають живі, що помруть, а померлі нічого не знають…
і їхнє кохання, і їхня ненависть, та заздрощі їхні загинули вже, і нема вже їм частки навіки ні в чому, що під сонцем тим діється…” (див. Екклезіаста, 9 розділ, 4–6 вірші).
Але треба завжди пам’ятати, що Слово Боже – то є меч двосічний і, як сказав святитель Феофан Затворник, “не так візьмеш [його] – поранишся”. “Бог же не є Богом мертвих, а живих, бо всі в Нього живуть”, – говорить Господь (Луки, 20 розділ, 38 вірш); “Бо Христос на те й умер, і ожив, щоб панувати і над мертвими, і над живими” (Римлянам, 14 розділ, 9 вірш). Екклезіаст мовить не про те, що померлі взагалі нічого не знають, але що нічого не знають за тілом. Земля – це місце випробувань. Творець дав нам тіло як інструмент, за допомогою якого ми можемо робити або добрі, або злі справи, тим самим засвідчуючи, проявляючи свою віру, адже “віра, коли діл не має, – мертва в собі” (Якова, 2 розділ, 17 вірш).
Допоки ми живемо в тілі – ми знаємо, що помремо, знаємо, що, ставши на страшному суді Христовому, дамо відповідь за кожне слово; знаємо, що кожну справу нашу Бог приведе на Суд. А знаючи це, ми стараємося добрими ділами, вірою, що здійснюється в любові, “набувати собі друзів (на Небі) від багатства неправедного (земного), щоб, коли проминеться воно (коли не знатимемо уже за тілом ні любові, ні ненависті, не зможемо приносити плодів ні добрих, ані злих), прийняли нас до вічних осель” (Лк. 16.9).
Що стосується молитов небожителів, то душі спочилих праведників знаходяться на Небі духовному, у паралельному з нашим фізичним – тонкому, закритому для тілесних очей світі. Цей світ у біблійній мові називається світом невидимим, ангельським. І те, що переставлені “на той світ” душі святих угодників Божих знають про події, які відбуваються тут, на землі, і здатні впливати на них завдяки молитовному предстоянню своєму перед Господом, підтверджує нам Святе Письмо. В Апокаліпсисі читаємо:
“І коли п’яту печатку розкрив, я побачив під жертовником душі побитих за Боже Слово, і за свідчення, яке вони мали.
І кликнули вони гучним голосом, кажучи: «Аж доки, Владико святий та правдивий, не будеш судити, і не мститимеш тим, хто живе на землі, за кров нашу?»
І кожному з них дано білу одежу, і сказано їм іще трохи спочити, аж поки доповнять число їхні співслуги, і брати їхні, що будуть побиті, як і вони” (Об’явлення, 6 розділ, 9–11 вірші).
Земна Церква, що складається з віруючих та вірних учнів Христових – християн, які сповідують Христа в своїй плоті; а також Церква Небесна, яка наростає із небожителів – Богородиці, святих ангелів, спасенників  Божих, усіх від віку спочилих праведників, – з’єднані під єдиним Главою, Христом. Між земною та Небесною Церквами існує найтісніший зв’язок, бо така Воля Божа, “щоб усе об’єднати в Христі, – що на Небі і що на землі” (Ефесянам, 1 розділ, 10 вірш). Тому Небесні сповідники Христові невидимим чином беруть участь у нашому житті, як і сказано: “Говорю вам, що так само на Небі радітимуть більш за одного грішника, що кається, аніж за дев’ятдесятьох і дев’ятьох праведників, що не потребують покаяння!..” (Лк. 15.7). Вони близькі до нас, а ми, якщо ми в Дусі Святім перебуваємо (а цього досягаємо під час гарячої сердечної молитви), до них, – “співгорожани святим і домашні для Бога”. Як і каже апостол:
“Але ви приступили до гори Сіонської і до міста Бога Живого, до Єрусалиму Небесного,
і до десятків тисяч ангелів, і до Церкви первороджених, на Небі написаних, і до Судді всіх – до Бога, і до духів удосконалених праведників...” (Євреям, 12 розділ, 22–23 вірші).
У запитанні, що його ми тут розглядаємо (а це живе, реальне запитання із моєї священно-службової практики: одне із тих, які найчастіше зустрічаються), звучить відверте невірство в життя душі позагробове та у дієвість молитов за померлих. Як правило, таке невірство породжується проповідями представників деяких протестантських конфесій, таких як, наприклад, адвентисти сьомого дня. Подібні хибні погляди є не новими в житті Церкви. Іще на зорі християнства їх розповсюджувала секта гіпнопаннихитів, що вчили про одночасну смерть душі й тіла та про одночасне ж і воскресіння їх. Історично відомі богословські диспути, які переможно вів із ними визначний учитель Церкви Оріген (185 – 254 рр.).
В основу доктрини про смертність людської душі гіпнопаннихити (як і адвентисти сьогодні) покладають сьомий вірш другого розділу першої книги Біблії “Буття”: “І створив Господь Бог людину з пороху земного. І дихання життя вдихнув у ніздрі її, – і стала людина живою душею”. Далі виводиться проста арифметична формула:
тіло людське (створене з пороху земного) + дух (який Бог безпосередньо вдихнув у людину) = душа.
Під час смерті тіло іде в землю, дух повертається до Бога, а душа, відповідно, перестає існувати (ось вам “І вернеться порох у землю, як був, а дух вернеться знову до Бога, що дав був його!” (Еккл. 12.7)). Така собі проста арифметика... Проста, як лампочка: вимкнув світло – й погасла. І при цьому, бачимо, зовсім не обов’язково утруднювати себе, аби підняти очі буквально на декілька віршів вище та прочитати: “...бо людина (!) відходить до вічного дому свого” (Еккл. 12.5). Людина, а не безлика енергія, – людина, що за образом Божим є дух, який має душу і живе  в тілі. Яка й залишає це тіло за словом апостольським: “Знаємо-бо, що коли мешкальний намет наш зруйнується, то маємо будівлю від Бога на Небі – дім нерукотворний та вічний” (2 Коринфянам, 5 розділ, 1 вірш).
Що ж до потрібності молитов за померлих, то тут також необхідно звернутися до Слова Божого. Воно ж свідкує, що Христос може полегшити долю живучих у потойбічнім світі грішних християн та недосконалих праведників. Бо немає гріха, який би міг перемогти милосердя Господнє (втім, це не стосується нерозкаяних грішників, носіїв хули на Духа Святого). Відома ж усім притча про багатія й Лазаря указує лише на те, що за гробом людина нічого вже не може змінити своєю силою – для Господа ж “нема неможливої жодної речі” (див. Лк. 1.37; 16.19–31). Декілька цитат на підтвердження:
Матвія, 28 розділ, 18 вірш: “Дана Мені всяка влада на небі й на землі”.
2 Маккавейська, 12 розділ, 39–45 вірші; Як. 5.16; Єремії, 16 розділ, 7 вірш: “Наступного дня вояки Юди (Юди Маккавея) прийшли, – саме тоді була на це крайня пора, – щоб зібрати трупи полеглих і поховати їх у батьківських гробах разом з родичами. Вони знайшли тоді під тунікою в кожного з померлих дрібні речі, посвячені ямнійським ідолам, що були юдеям заборонені законом, тож усім стало ясно, що вони через те й полягли. В той час усі благословили Господа, справедливого Суддю, Який чинить скрите явним; і почали вони молитися, благаючи, щоб гріх, який стався, простився їм цілковито.
Юда ж, шляхетний муж, умовив вояків берегти себе чистими від усякого гріха, не пускаючи з ока те, що сталося з-за гріха полеглих. Він зібрав, з кожного поголовно, зо 2000 драхм сріблом, і послав їх у Єрусалим, щоб принести жертву за гріх; тим вельми гарним та благородним вчинком він виявив, що мав на думці воскресіння, – бо якби він не надіявся, що полеглі встануть [з мертвих], зайвим і смішним було б молитися за мертвих. При цьому мав він на увазі прекрасну нагороду для тих, що благочестиво вмирають, – що за свята й благочестива думка! Тому він і приніс жертву преблагання за мертвих, щоб вони звільнилися від гріха”.
Сираха, 7 розділ, 36 (33) вірш: “Дар милосердя подай усякому живому, а й мертвому не відмов твоєї ласки”.
Мф. 12.32: “І як скаже хто слово на Людського Сина (на Христа), то йому проститься те; а коли скаже проти Духа Святого, – не проститься того йому ані в цім віці, ані в майбутнім!”


ТІНЬ ПРАВЕДНИКІВ

Запитання: Звідки виник культ шанування мощів, і чи не суперечить це Божому Слову?
Відповідь: Віддаючи шану спасенникам Божим, які відійшли душами своїми на Небо, свята Церква разом з тим ушановує і залишені на землі мощі (тобто тіла) угодників Божих. Слов’янське слово “мощі” відноситься не лише до тіл переставлених святих: церковнослов’янською мовою воно означає взагалі тіла спочилих, а не “мощь” або “міць”, як інколи його невірно трактують. Ушановуючи святі мощі, православні віруючі вірять не в “міць”, не в “могутність” чи силу самих по собі останків святих, а в молитовне предстояння святих, мощі яких, знаходячись перед нашим зором, збуджують у серцях почуття близькості до самих угодників Божих, які жили колись у цих тілах. Отже, мощі святих, як і ікони, є своєрідними “каталізаторами”, збудниками нашого молитовного стану.
Коли ми відвідуємо могилу близької нам людини, то обов’язково у пам’яті спливають дорогі нам спогади про неї, яскраві епізоди з її життя; вона ніби оживає, повертається із небуття. Подібно до цього й перебування біля раки з мощами того чи іншого святого, безумовно, підвищує молитовно-емоційний стан віруючої людини. В пам’яті оживають епізоди з достославного життя угодника Божого, ми ще і ще співпереживаємо йому, згадуючи прочитану колись достойну наслідування історію його подвижницького житія. Воістину, “не запалюють світильника, щоб поставити його під посудину, але на свічник, – і світить воно всім у домі...” (див. Матвія, 5 розділ, 14–16 вірші).
Уже починаючи із ІІ сторіччя ми маємо відомості про вшановування християнами останків своїх святих. Так, після змалювання мученицької смерті святого Ігнатія Богоносця, єпископа Антиохійського († 107 року), свідок цієї кончини повідомляє, що “залишки від його тіла (святий Ігнатій був розшматований звірами), найтвердіші частини, відвезені були в Антиохію, і покладені у полотно як неоціненний скарб, задля благодаті, яка пробувала в мученикові, залишеній святій Церкві”. Також після мученицького кінця життя святого Полікарпа, єпископа Смирнського, та спалення проконсулом його тіла († 155 року), християни “зібрали кості святого Полікарпа, як скарб, що дорогоцінніший за дорогі камені та чистіший за золото, й поклали їх... для святкування дня його спогаду і для навчання та ствердження майбутнім християнам”.
Згідно приписів Церкви останки святих вшановуються незалежно від їх нетлінності, і не завдяки самій нетлінності (якщо вона має місце), а задля глибокої поваги перед святим життям або мученицькою смертю святого. І тим більше, коли мають місце явні й підтверджені чудесні ознаки зцілень під час молитов до святих про заступництво їхнє перед Богом. Втім, церковні собори неодноразово забороняли визнавати спочилих людей святими лише за однією ознакою нетлінності їхніх тіл. Але, безумовно, нетлінність тіл праведників приймається як один із знаків Божих, що підтверджує святість спочилих.
Про відношення новозавітної Церкви до тлінних і нетлінних останків своїх святих нам розповідає церковна історія. А як же відносилась Церква старозавітна до останків пророків та праведників? Про це свідчить нам Святе Письмо. Так, благочестивий цар Йосія, знищуючи кості нечестивців, не зачепив праху пророка Божого Ахійї, а віднісся до нього з повагою:
“І обернувся Йосія, та й побачив гроби, що були там на горі. І послав він, і позабирав кості з гробів, і попалив на жертовнику, – і опоганив його, за словом Господнім, яке кликав був Божий чоловік, що прорікав оці речі.
І сказав цар: «Що це за надгробок, що я бачу?» А люди того міста сказали йому: «Це надгробок Божого чоловіка, що прийшов з Юдеї й прорік оці речі, які зробив ти на жертовнику в Бет Елі».
А він сказав: «Дайте йому спокій, – нехай ніхто не рухає костей його». І зберегли його кості, кості того пророка...” (4 Царств (2 Царів), 23 розділ, 16–18 вірші).
У тій же Четвертій Книзі Царств (Другій Царів за масоретською Біблією) змальовано чудо, яке сталося з мощами пророка Божого Єлисея. Безумовно, цей текст необхідно розглядати у першу чергу по духу. Але нині я наводжу його без коментарів для тих читачів, які є представниками релігійних конфесій, що, трактуючи Святе Письмо по букві, усе-таки відкидають поважання святих мощів. Більше того – дорікають прихильникам їх шанування.
“І спочив Єлисей, і поховали його. А моавські орди прийшли до Краю наступного року.
І сталося, як ховали одного чоловіка, то погребальники побачили ті орди, та й кинули того чоловіка до Єлисеєвого гробу. А коли впав і доторкнувся той чоловік до Єлисеєвих костей, то воскрес, і встав на ноги свої...” (4Цар.(2Цар.) 13.20–21).
І нарешті, декілька цитат із Святого Письма, які свідчать про те, що все, пов’язане з життям і діяльністю святих угодників Божих, навіть одяг і тінь досконалих праведників, були чудотворними: 
“І Бог чуда чинив надзвичайні руками Павловими,
так що навіть хустки й пояси з його тіла приносили хворим, – і хвороби їх кидали, і духи лукаві виходили з них” (Дії, 19 розділ, 11–12 вірші);
“І все збільшувалось тих, хто вірує в Господа, безліч чоловіків і жінок,
так що хворих стали виносити на вулиці, та й клали на ложа та ноші, щоб, як ітиме Петро, то хоч тінь його впала б на кого із них.
І безліч люду збиралось до Єрусалиму з довколишніх міст, і несли недужих та хворих від духів нечистих, – і були вони всі вздоровлювані!” (Дії 5.14–16).


“НЕ СИЛОЮ Й НЕ МІЦЦЮ...”

Запитання: Сьогодні церква буквально задихається під спудом різноманітних обрядів, звичаїв та церемоній. Чи не правильніше було б зовсім відмовитись від тілесного богопоклоніння, а “поклонятись Отцю в дусі та істині”?
Відповідь: Питання тілесного богопоклоніння відноситься до православної традиції, а вона сягає часів християнства нерозділеного. Наші брати-протестанти, безперечно, мають рацію, вказуючи на певну переобтяженість традиційних релігійних конфесій (маю на увазі православ’я і католицизм) різноманітними обрядами, церемоніями, приписами та канонами. Але протестуючи проти зовнішнього та внутрішнього занечищення християнства, вони часто-густо й самі потрапляють у тенета консерватизму, задогматизованості та ортодоксії, випліскуючи разом із брудною водою й немовля. Метою цієї публікації, як втім і інших, які стосуються обрядового життя Церкви, є не сліпа апологетика (захист) православної традиції, а спроба висвітлити її світлом Істини, розкрити глибину, відкрити суть, повернути звітрілу за роки духовного занепаду сіль її. “Бог Той, що виправдує. Хто ж той, що засуджує?..” (див. Рим. 8.33–34). Але для того, аби відповісти на запитання: чи мають право на існування різноманітні зовнішні форми богопоклоніння, необхідно з’ясувати: що ж насправді являє собою богопоклоніння правдиве? 
Слово “поклонитися” у буквальному розумінні означає “схилитися, преклонити коліна, схилити голову, понизитись”. Духовний зміст богопоклоніння полягає в підпорядкуванні свого розуміння, свого бачення, своєї волі – Волі Того, Хто є Джерелом Життя, тобто Єдиному Богові. А у чому полягає воля Його щодо нас? У чому сенс нашого буття? Сенс буття людини у тому, щоб через духовне вдосконалення, обоження, освячення досягти висот Богоєднання, – висот вічного Богопізнання. Творець прагне перебувати в гармонії зі Своїм творінням, бути не тільки над нами, не тільки посеред нас, але, що найважливіше, і в нас. “Так-бо Бог полюбив світ, що дав Сина Свого Однородженого, щоб кожен, хто вірує в Нього, не згинув, але мав життя вічне” (Ів. 3.16). “Життя ж вічне – це те, щоб пізнали Тебе, єдиного Бога правдивого, та Ісуса Христа, що послав Ти Його” (Ів. 17.3). “Бо знаємо, що все створіння разом зітхає й разом мучиться аж досі. Але не тільки воно, але й ми самі, маючи зачаток Духа, і ми самі в собі зітхаємо, очікуючи синівства, відкуплення нашого тіла (повного єднання з Творцем)” (Рим. 8.22–23).
Як же досягти цього єднання? Як побудувати дім нашого спасіння? Фундаментом його, безперечно, є віра (а віра – від слухання Слова Божого, – див. Рим. 10.17). Стіни складаються з чеснот смирення, надії, очищення постом і молитвою (за святим Антонієм Великим, піст – це стримання, смирення язика, серця та чрева). А дах, вершина – то є досконала любов, містичне богоспоглядання, осяяння нетварним Божественним Світлом, невимовна благодать богоєднання.
Червоною ниткою, цементуючою основою цієї Богом благословенної побудови є саме молитва. Молитва не в розумінні простого висловлення наших прохань до Господа, але у розумінні зв’язку із Богом. Молитва, за словом святого Григорія Ніського, є “керманичем хору чеснот”, бо “жодна із них не є сталою без молитви”. “Чеснота молитви звершує таїнство нашого єднання з Богом, і вона є зв’язком розумних створінь із Творцем”, – навчає Григорій Палама. “Постійно моліться”, – наголошує апостол Павло.
Молитва – це вознесіння душі й серця до Бога. Однак, доки ми живемо в тілі, на землі, молитва наша, природно, виражається і у різноманітних зовнішніх формах. Це і колінопреклоніння, і хресне знамення, і возношення рук, і використання різноманітних богослужбових предметів та інші зовнішні дії християнського богослужіння.
Богослужіння Нового Заповіту полягає не у постійних принесеннях в жертву тельців та овнів, але в прийнятті у серце християнина віри, що здійснюється в любові, у народженні згори від Духа Святого, у зростанні від віри в віру, від слави в славу, від сили в силу. Суть новозавітного Богослужіння у тому, щоби, піднявшись від віри, чинної страхом, до віри, яка керується любов’ю, приносити Богові плоди милосердя та богопізнання, а відтак і зростати до повного з’єднання з Ним на Небесних висотах Духа: “Бо Я милости хочу, а не жертви, і Богопізнання – більше від цілопалень” (Осії 6.6); “Нову заповідь Я вам даю: Любіть один одного! Як Я вас полюбив, так любіть один одного й ви!” (Ів. 13.34). “«Люби Господа Бога свого всім серцем своїм, і всією душею своєю, і всією своєю думкою». Це найбільша й найперша заповідь. А друга однакова з нею: «Люби свого ближнього, як самого себе»” (Мф. 22.37–39). 
Царство Боже зусиллями береться. Та чи може людина лише своїми силами піднятися до істинного Богослужіння, до поклоніння Богові “в дусі і правді”? Чи може досягти висот виконання волі Божої без зв’язку з Ним, без молитви? Безумовно ж, ні! Але поки ми в тілі, то й поклоніння наше, і молитва наша не позбавлені різноманітних зовнішніх дій, чи то молитва славослів’я, чи подяки, чи прохання. Сам Господь Ісус Христос не уникав зовнішніх проявів молитовних і тайнодійних. Він преклоняв коліна, “упав Він долілиць та й молився”, “і, знявши руки Свої, поблагословив їх”, “дихнув і сказав” тощо. 
Уважно та неупереджено дослідивши Святе Письмо, ми побачимо, що під час Свого земного служіння Христос застосовував й зовнішні дії під час зцілень, відвідував храм Єрусалимський, називаючи його “дім Отця Мого”, “дім Мій буде домом молитви”  тощо. Так само чинили й апостоли.
У книзі “Левит”, 10-ий розділ, 10-ий вірш сказано: “Розрізнюй між святістю й між несвятістю, і між нечистим та між чистим”. Безумовно ж, тілесне богопоклоніння у тому вигляді, як його маємо сьогодні (переобтяжене різноманітними обрядами, церемоніями, церковними звичаями), – це певною мірою результат духовної недосконалості, тяжкого занепаду релігійного життя, превалювання форми над суттю, букви над духом. Але пам’ятаймо, що ми живемо у часи, коли “близько, вже під дверима...” (див. Мф. 24.33). У часи, про які сказано: “І буде останніми днями, говорить Господь: Я виллю від Духа Свого” (див. Дії 2.17). У часи, про які Христос: “Але наступає година, і тепер вона є, коли богомольці правдиві вклонятися будуть Отцеві в дусі та в правді, бо Отець Собі прагне таких богомільців” (Дії 4.23)...
Християнські обряди – це не що інше, як зовнішній одяг Церкви. Церковнослов’янською “обрядитися” – значить “зодягнутися”. І цей одяг необхідний нам, немічним, поки ми іще недосконалі. Так, необхідний! Проте Господь застерігає нас, наголошуючи: чи не важливіше від одягу тіло? А від тіла – душа? Прийде час, і Церква відкине обрядові “костури” і, як колись Давид, “танцюватиме перед Господнім лицем зо всієї сили” (див. 2Цар.(2Сам.) 6.14). Прийде час, і як за часів перших людей віри, Адама та Єви, будемо відкриті, “нагі” перед Господом і не соромитемось (див. Бут. 2.25). Прийде час, і зійде з Неба Господнього, відродиться в серцях наших оновлена Церква, Новий Єрусалим, що його бачив у видінні Іван Богослов: “А храму не бачив я в ньому...” (див. Об. 21.22).
Прийде час... Але станеться це не тому, що хтось виб’є оці підпори, зірве цей одяг чи розорить цей храм. Не обманюйтеся, Бог осміяним бути не може! “Не силою й не міццю, але тільки Моїм Духом, говорить Господь Саваоф” (Зах. 4.6).


КРАЇНА БЛУКАННЯ 

Запитання: У четвертому розділі книги “Буття” читаємо, що першими людьми на землі були Адам і Єва, і що народилися їм два сини: Каїн та Авель. І убив Каїн брата свого Авеля, і вигнаний був з-перед лиця Господнього, і осівся у країні Нод, і “Каїн пізнав свою жінку, і стала вона вагітна, і вродила...” (Буття, 4 розділ, 1–17 вірші).
Звідки ж узяв Каїн жінку собі, якщо окрім Адама та Єви нікого на світі  іще не було? І що то за країна Нод, куди він пішов?
Відповідь: Біблія – книга духовно-символічна. Про це свідчить нам саме Слово Боже:
“Послухай, мій люду, науки моєї, нахиліть своє вухо до слів моїх уст, – нехай я відкрию уста свої приказкою,
нехай стародавні прислів’я я висловлю! (синодальний переклад: “Відкрию уста мої в притчі та виголошу гадання вікодавні”)” (Псалом 77(78), 1–2 вірші).
“Це все в притчах Ісус говорив до людей, і без притчі нічого Він їм не казав,
щоб справдилось те, що сказав був пророк, промовляючи: «Відкрию у притчах  уста Свої, розповім таємниці від почину світу!»” (Євангеліє від Матвія, 13 розділ, 34–35 вірші).
Основний принцип каппадокійської школи богослів’я, що його офіційно визнає православна церква, виражений святим Григорієм Богословом: “Крізь букву проникай у внутрішнє!” На базі цього основоположного правила екзегетики (науки про тлумачення Святого Письма) ми й розглянемо вищенаведений уривок. Але для цього нам спочатку необхідно відповісти на запитання: Кого символізує жінка у біблійній мові? А кого – чоловік? 
Жінка мовою символів – це життя, чуття, церква. Чоловік же відповідно – віра, розуміння, Господь. Жінка покривається чоловіком (життя – вірою; чуття – розумом; Церква – Христом). Чоловік же “покривати голови не повинен (віра й розуміння наші мусять бути відкритими, як і сказано: “Кожного, хто Мене [Христа] визнає перед людьми, того перед Небесним Отцем Моїм визнаю й Я. Хто ж Мене відцурається перед людьми, того й Я відцураюсь перед Небесним Отцем Моїм” (Матвія, 10 розділ, 32–33 вірші))” (Перше послання апостола Павла до Коринфян, 11 розділ, 7 вірш).
Із вищенаведеного видно, що коли ми читаємо у першій книзі Біблії “Буття” оповідь про Адама і Єву, то мова тут іде не стільки про персоналії, скільки про взагалі перших людей віри, про першу Церкву Божу. А також стає зрозумілим і те, що насправді не місив Бог глини у кориті і не ліпив із неї Адама, і не вдував йому в ніздрі через соломинку дух життя, як це так, або приблизно так твердять представники буквалістичного напрямку у тлумаченні Святого Письма, про яких сказав апостол Павло:
“Настане-бо час, коли здорової науки не будуть триматись, але за своїми пожадливостями виберуть собі вчителів, щоб вони їхні вуха влещували.
Вони слух свій від правди відвернуть та до байок нахиляться” (Друге послання апостола Павла до Тимофія, 4 розділ, 3–4 вірші).
Під образом земного Адама зображені у Біблії ті представники цивілізації перших людей, які піднялися на висоту духовної досконалості, торкнулися самої суті величного задуму Творця Неба й землі, всього видимого і невидимого, – ідеї обоження творіння. Ті, які зійшли на височину віри в Єдиного Бога, – віри смиренної, чинної любов’ю. Які піднеслися до вершини здобуття райської благодаті Всесвятого Духа і таким чином причастилися животворчих плодів духовного Едему: призволилися плодів з “древа життя” волі Божої, пізнання добра через добро. Діткнулися надмирної благодаті, вселенської енергії Любові, – вкусили радість єднання із Божеством.
Історію перших людей віри чудово висвітлює преподобний старець Серафим Саровський у відомій своїй бесіді з Миколою Мотовиловим. Наведу лишень уривок із неї:
“Ми, в теперішньому часі, через нашу майже всезагальну холодність до святої віри в Господа нашого Ісуса Христа та через неуважність до діянь щодо нас Його Божественного Промислу до того дійшли, що, можна сказати, майже зовсім відійшли від дійсно християнського життя... Надто вже ми зробилися неуважними до справи свого спасіння, від чого й виходить, що ми і багато слів Священного писання сприймаємо не в тому розумінні, як би належало...
Ось, наприклад: багато хто тлумачить, що коли у Біблії говориться – «І створив Господь Бог людину з пороху земного. І дихання життя вдихнув у ніздрі її, – і стала людина живою душею» (Бут. 2.7), то ніби це означало, що в Адамі до цього не було душі й духу людського, а було буцімто лише тіло одне, сотворене з пороху земного...
Невірне це тлумачення, бо Господь Бог сотворив Адама з пороху земного у тому складі, як святий апостол Павло стверджує: «...а непорушений дух ваш, і душа, і тіло нехай непорочно збережені будуть...» (Перше послання апостола Павла до Солунян, 5 розділ, 23 вірш). І усі ці три частини нашого єства створені були з пороху земного (з природних хімічних елементів землі, природним же шляхом розвитку, еволюції), і Адам не мертвим був сотворений, але діючою тваринною істотою (неандерталець, кроманьйонець, Гомо Сапієнс), подібною до інших живучих на землі одушевлених Божих створінь.
Але ось в чому сила: якби Господь Бог не вдихнув потім в лице його цього дихання життя, тобто благодаті Господа Бога Духа Святого, що від Отця походить і в Сині перебуває, і ради Сина в світ посилається, то Адам (перші  люди), як би не був він досконало сотворений у порівнянні з іншими створіннями, будучи вінцем творіння на землі, усе-таки залишився б не маючим всередині (у серці своєму) Духа Святого, Який возводить його (людину, народжену згори, одухотворену, осяяну Божественним світлом Благодаті) в Богоподібне достоїнство (на висоту бачення духовними очима слави Господньої, відчуття у серці своїм присутності Божої; на вершину молитовного предстояння, споглядання, єднання з Божеством – на вершину святості), і був би подібним усім іншим створінням, які хоча й мають тіло, і душу, і дух, що належать кожному за родом їх (у тому числі і т. зв. роду “Гомо Сапієнс” – “Людини Розумної”), але Духа Святого всередині себе не маючим...”
Історія гріхопадіння Адама та Єви (віри та життя, громади перших народжених від Духа, Церкви причасників містичного досвіду Божественної реальності) потребує окремого висвітлення. Сьогодні ж дамо відповідь на поставлене запитання: хто такі у біблійній мові Каїн та Авель? Якщо Адам символізує собою віру, що чинна любов’ю, Єва – громаду вірних, то Каїн і Авель – всиновлення цієї віри, два способи служіння. Приземлене, душевно-тілесне, уражене духом фарисейства та нелюбовності, обрядовірства та релігійного фанатизму Каїнове служіння, що приносить Богові “жертви від плоду землі”, про які так говорить Господь: “Чому Я чекав, що родитиме він виноград, а він уродив дикі ягоди?..” (Ісаї, 5 розділ, 4 вірш). І істинне, духовне, осінене любов’ю, благословенне й благодатне служіння Авелеве – служіння в Дусі та правді, яке покладає на жертовник волі Божої, на вівтар виконання Закону Божої Любові плоди самозречення та смирення, повної ваги грона милосердя та богопізнання. Приносить жертви духовні “від своїх первородних з отари та від їхнього лою”, про які Псалмоспівець:
“Бо коли б Ти жертви побажав – приніс би я: всепалення Ти не бажаєш.
Жертва Богові – це дух сокрушенний (овечка – символ смирення). Серцем смиренним і скорботним Ти не погорджуєш, Господи!” (Пс. 50(51).18–19).
І нарешті, хто ж є та Каїнова дружина? Ні, не сестра вона його, як це розуміють прихильники тлумачення Слова Божого по букві. Жінка Каїна – це життя каїнітське, душі тих, хто приймає в себе ідеологію Каїна, запліднюється духом його. Це серця тих нещасних, які вбивають в собі світле служіння Авелеве і замість того, щоб осістися в благословенних оселях Отця нашого Небесного, перетворивши серця свої на храми Святого Духа Любові, утікають з-перед Лиця Господнього, ідучи шляхом блудного сина у світ, у біблійну країну Нод, що означає “Блукання”...


МЕЧ ХЕРУВИМСЬКИЙ

Запитання: На іконах архангел Михаїл зображується з мечем полум’яним у руці. А в Біблії сказано, що після вигнання із раю Господь поставив на вході до нього херувима з мечем обертаючимся. Що це за меч?
Відповідь: У першій книзі Біблії “Буття” читаємо:
“І сказав Господь Бог: «Ось став чоловік немов один із Нас, щоб знати добро й зло (тут гірка іронія: Ось і став “богом”, послухавшись голосу плоті своєї, – пішов шляхом пізнання добра через зло, насправді ж роз’єднавшись з Нами, втративши благодать Богоєднання). А тепер коли б не простяг він своєї руки, і не взяв з дерева життя, і щоб він не з’їв, – і не жив повік-віку» (Але Господь осміяним не буває. Він є Законодавець – Він же й Вседержитель. Він встановив Закон: Возлюби – і за законом спорідненості перебуватимеш у вічному блаженстві з Творцем сущого, правдиво обожишся, споживатимеш плоди Духа Святого з духовного древа життя – древа Богопізнання. Коли ж ні – то результатом беззаконня твого /власне гріха – див. Перше послання апостола Івана, 3 розділ, 4 вірш/ буде прокляття. Прокляття – тобто роз’єднання з Божеством: ти сам позбавиш себе духовного Едему, знищиш рай в серці своєму і замість “миру і радості у Дусі Святім” отримаєш пекло /грецькою “ад” – “місце темряви”/, де “тільки плач і скрегіт зубів”. Плач від нещасливості своєї і скрегіт зубовний від злості на Бога, ближнього, та й на самого себе…). 
І вислав його Господь (його – тут Адама, перших людей віри) із еденського раю, щоб порати землю (працювати над собою, обробляти землю сердець своїх, що заросла терниною й осотом, забуяла духом користолюбства і насильства, – щоб відшукати в собі той загублений рай, відновити втрачений зв’язок, віднайти “дорогу давню”, дорогу до древа життя…), з якої узятий він був.
І вигнав Господь Бог Адама. А на схід від еденського раю поставив херувима і меча полум’яного, який обертався навколо, щоб стерегти дорогу до дерева життя” (Буття, 3 розділ, 22–24 вірші).
Херувими – то ангели відання. Саме слово “херувим”, власне, й означає “відання”, “знання”. У Біблії вони зображені багатоокими. Тут – повнота бачення духовного, повнота відання істини. Так у Єзекіїля про херувимів читаємо:
“А все їхнє тіло (духовне, безумовно, тіло, бо ж ангели – “суть службові духи”), і їхня спина, і їхні руки, і їхні крила… повні очей навколо (тут всесторонність просвітлення правдою, “очі спереду і ззаду” – знання прийдешнього і майбутнього, освячені світлом істини діла та прагнення)…” (Єзекіїля, 10 розділ, 12 вірш).
Меч херувимський – то є меч Слова, меч духовний, меч “полум’яний”. Як і каже про нього “апостол народів” Павло: “Візьміть… меча духовного, який є Слово Боже”; “Бо наш Бог – то «палючий огонь»!” (див. Послання апостола Павла до Ефесян, 6 розділ, 17 вірш; до Євреїв, 12 розділ, 29 вірш). Цей меч знаходиться “на сході” від Едему... 
Що є “схід” у біблійній мові? Схід – це напрямок до сонця. А “Сонце правди – Христос!” Це Він названий у Слові “Сходом з висоти” (див. Луки, 1 розділ, 78 вірш). І саме цього напрямку й слід триматися тим, хто хоче віднайти шлях до Раю.
“Я є Шлях”, – говорить Господь. “Я є шлях, і правда, і життя!” Я є шлях правди, який веде до життя вічного, до того живоносного Древа, плоди якого є плодами Духа, що про них сказано: “А плід Духа: любов, радість, мир, довготерпіння, добрість, милосердя, віра, здержливість, лагідність. Закону нема на таких!” (Послання апостола Павла до Галатів, 5 розділ, 22–23 вірші). Але, щоб досягти цих плодів, треба пройти через “меч, який обертається”, через обрізання духовне, про яке мовить пророк: “Обрізуйтеся Господеві, й усуньте із ваших сердець крайні шкірки…” (Єремії, 4 розділ, 4 вірш). “Віддай плоть – і прийми Дух”, – навчають отці Церкви. І Петро благовістить:
“Тому докладіть до цього всю пильність, і покажіть у вашій вірі – чесноту, а в чесноті – роздумування (обрізування “затовстілих вух” своїх мечем Слова),
а в роздумуванні – стримання (обрізання “крайньої плоті” пожадань тілесних “обертаючимся мечем” посту й молитви), а в стриманні – терпеливість (обтинання волі своєї волею Божою), а в терпеливості – благочестя (благочестя смиренномудрості: нерукотворне Христове обрізання Духом через хрещення – самозречення та повне занурення у смиренну віру),
а в благочесті – братерство, а в братерстві – любов (аж до повного, святого розчинення в Любові: “Возлюби Господа, Бога свого, та ближнього свого, як самого себе”).
Бо коли це в вас є та примножується, то воно зробить вас нелінивими, ані безплідними для пізнання Господа нашого Ісуса Христа (не залишить нас без плодів благодатного древа життя, древа Богопізнання. Бо “Життя ж вічне – це те, щоб пізнали Тебе, єдиного Бога правдивого, та Ісуса Христа, що послав Ти Його” (Євангеліє від Івана, 17 розділ, 3 вірш))” (див. Друге послання апостола Петра, 1 розділ, 3–11 вірші).
Слово Боже – це Слово для нас і про нас. І всі події, всі епізоди Святого Письма завжди є тінню духовних речей. Бо ж і древо життя – древо віри, надії, любові – в нас. І “Христос в нас – надія слави”. І Царство Небесне – предвічний Едем – в нас. І війна архистратига Михаїла із “змієм великим, вужем стародавнім, що зветься диявол і сатана”, також в нас. І херувим з мечем, що обертається, – в нас! Бо й всі ми, хто йде дорогою правди на схід, зрештою також покликані стати вісниками слави Божої, ангелами відання, “херувимами помазанними”, як і тлумачить це святий Макарій Єгипетський:
“Правдивим і безсумнівним було те, що бачив Пророк (Єзекіїль) у захопленні; але воно вказувало на інше, було прообразом чогось таємничого й божественного, таємниці справді схованої від родів, але виявленої в останні часи…
Пророк споглядав таємницю душі, якій повинно прийняти Господа свого і статись престолом слави Його. Бо душа, яку Дух, уготувавши її як сидіння й помешкання Собі, сподобив прилучитись до світла Його й осяяв красою невимовної слави Своєї, робиться вся – світлом, вся – лицем, вся – оком; немає у неї жодної частини, яка не була б повна очей світла, тобто, немає у ній нічого затьмареного; але вся вона суцільно стає світлом і духом, вся сповнена очей, і не має ніякої останньої, або задньої сторони, але звідусіль показується лицем, тому що зійшла на неї й возсідає на ній невимовна краса світла Христового…”
Віддай плоть і прийми Дух… Суворий і ясний шлях віри. Гостре відчуття власної гріховності, щире розкаяння у гріхах та надія на єдиного Бога – ось ознаки правдивого християнства, прикмети істинної православності. Тому-то меч херувимський – то є у першу чергу меч покаяння! Покаяння ж з плодами самозречення – ключ до смирення. А смирення – єдині двері в загублений Рай... Благословен, хто знайшов їх! Благословен, хто йде цим претрудним шляхом смирення й аскези! Благословен, хто йде во Ім’я Господнє…


ПОЧУЄТЕ – Й НЕ ЗРОЗУМІЄТЕ…

Запитання: Розкрийте, будь ласка, духовний зміст вигнання Ісусом торгівців із храму. Не вірю, що Христос міг поводитися подібним чином.
 Відповідь: Про подію, що так вразила уяву читача, розповідають усі чотири євангелісти. Наведу її в інтерпретації святого апостола Івана Богослова:
“А зближалася Пасха юдейська, і до Єрусалиму подався Ісус.
І знайшов Він, що продавали у храмі волів, і овець, і голубів, та сиділи міняльники.
І, зробивши бича з мотузків, Він вигнав із храму усіх, – вівці й воли, а міняльникам гроші розсипав, і поперевертав їм столи.
І сказав продавцям голубів: «Заберіть оце звідси, і не робіть із дому Отця Мого дому торгового!»
Тоді учні Його згадали, що написано: «Ревність до дому Твого з’їдає Мене!»” (Івана, 2 розділ, 13–17 вірші).
“Не вірю, що Христос міг поводитися подібним чином”, – апелює до букви оповіді читач. Скажу лишень: не вірю і я! Не вірю, що Той, про Якого сказано: “Оце Отрок Мій, що Я підпираю Його, Мій Обранець, що Його полюбила душа Моя. Я злив Свого Духа на Нього, і Він правосуддя народам подасть. Він не буде кричати, і кликати не буде, і на вулицях чути не дасть Свого голосу. Він очеретини надломленої не доломить, і гнота тліючого не погасить, буде суд видавати за правдою” (див. Ісаї, 42 розділ, 1–3 вірші), міг би, вкрившись плямами гніву та з піною на вустах, бігати по єрусалимському храму з нагайкою у руці, шмагаючи наліво й направо худобу і людей. Не вірю, що Той, Хто про Себе сказав: “Навчіться від Мене, бо Я тихий і серцем покірливий, – і знайдете спокій душам своїм” (див. Матвія, 11 розділ, 29 вірш), міг з сліпою лжеревністю фаната перевертати столи, розсипаючи гроші. Бо є Ревність і ревність. Одна – це “ревнуйте про любов”, а друга: “Бо я свідчу їм, що вони мають ревність про Бога, але не за розумом” (див. 1 Коринфянам, 14 розділ, 1 вірш; Римлянам, 10 розділ, 2 вірш).
Ревність Ісусова – то ревність за розумом! Бо Він є Бог Слово, уособлення і явлення у світ самої Премудрості Божої. А тоді як же зрозуміти історію очищення храму, змальовану Матвієм, Марком, Лукою та Іваном? Як поєднати те, що не поєднується?
Біблія – книга духовна. І розуміти її треба духовно. Основний метод каппадокійської школи богослів’я, що його сформулював отець Церкви Григорій Богослов: “Крізь букву проникай у внутрішнє!” Далеко не всі події, змальовані у Святому Письмі, можна сприймати буквально. І ми повинні відкидати букву там, де вона протирічить Духові! Писання, за святим Григорієм, у першу чергу є Богом даний символ, що вказує нам на духовну реальність, тому-то і недостатнім й облудним є юдейське буквальне розуміння його.
“Тлумачення написаного, яке уявляється на перший погляд (буква), якщо не буде зрозуміле належним чином (тобто по духу), часто призводить до протилежного життю, явленому Духом”, – застерігає святий Григорій Ніський, брат Василя Великого.
“Відкинь непотрібність історії та зніми деревину букви, й дійди до самої серцевини рослини, тобто ретельно досліди внутрішній плід заповіданого, який і споживи”, – навчає святий Кирило Олександрійський.
У даному випадку ми бачимо, що буква оповіді явно протирічить духові Святого Письма. А отже, щоби зрозуміти його належним чином, конче необхідно крізь букву проникнути у внутрішній зміст, зняти “деревину”, “відкинути непотрібність історії” і стати таким чином “здатними служителями Нового Заповіту, не букви, а духу, – бо буква вбиває, а дух оживляє” (див. 2 Коринфянам, 3 розділ, 6 вірш).
Що то за “бич”, яким Христос виганяє торгівців із храму? Чим бичує Він тих, хто торгує священичим саном (“воли”), смиренням (“вівці”), миром душевним (“голуби”)? Тих, хто міняє (підмінює) духовні цінності на матеріальні? Служить водночас і Богові й мамоні? Цей бич – Слово Боже, “бич язика” (див. Йова, 5 розділ, 21 вірш) сплетене в тугий батіг викривальної проповіді! “Прив’яжіте святковую жертву шнурами аж до наріжників жертівника!” – закликає псалмоспівець Давид (Псалом 117(118), 27 вірш). Духовної жертви, прив’язаної до жертовника Любові духовними ж шнурами волі нашої, освяченої Волею Божою, що виражена у Слові Його, бажає від нас Господь (див. 1 Петра, 2 розділ, 5 вірш). Мірничим шнуром Слова, золотою тростиною Закону вимірює Вседержитель і храми сердець наших (див. Єремії, 31 розділ, 39 вірш; Об’явлення, 21 розділ, 15 вірш)...
Чому ж зодягли богонатхненні євангелісти цю реальну подію проповідницького служіння Сина Божого притінюючим покровом притчі? Чому “Це все в притчах Ісус говорив до людей, і без притчі нічого Він їм не казав” (Мф. 13.34)? Чому Біблія є книгою, “написаною всередині (духовно-символічний та містичний зміст) й назовні (буквально-історичний та морально-етичний зміст)” і “запечатаною сімома печатками” (див. Об. 5.1)? Тому, що Бог є Любов, і печатки ці “знімаються тільки Христом”, тільки Духом Його, Духом Любові. Бо Благодать (у тому числі й благодать розуміння Святого Письма) відходить від тих, хто зачерствів душею. Втрата смирення й любові неодмінно призводить до втрати “ключа Давидового” – ключа розуміння, як втратили його (втратили доступ до Древа життя) ще праотці наші Адам і Єва. Тут покарання, але тут й милосердя Творця, Законодавця та Вседержителя нашого: “Кого люблю, того й караю”; “Наверніться, і будете жити”…
“Я тому говорю до них притчами, що вони, дивлячися, не бачать, і слухаючи не чують, і не розуміють.
І над ними збувається пророцтво Ісаї, яке промовляє: «Почуєте слухом, – і не зрозумієте, дивитися будете оком, – і не побачите…»
Затовстіло бо серце людей цих, тяжко чують вухами вони, і зажмурили очі свої, щоб коли не побачити очима й не почути вухами, і не зрозуміти серцем, і не навернутись, щоб Я їх уздоровив!” (Мф. 13.13–15).

“ПО ЇХНІХ ПЛОДАХ ПІЗНАЄТЕ ЇХ…”

Запитання: Сьогодні газети буквально пістрявіють оголошеннями різноманітних цілителів, знахарів, провісників народної медицини, які пропонують стражденним свої послуги, обіцяючи чудодійне зцілення мало не від усіх хвороб. Розумію, що серед представників т.зв. нетрадиційної медицини є й справжні цілителі, які мають цей дар від Бога, але не знаю, як відрізнити їх від тих, що послуговуються темними силами, або й просто є шарлатанами?
Відповідь: Дійсно, з історії Церкви нам відомо, що у перші віки християнства цілительство займало чільне місце в житті християнських общин. При кожному храмі, в кожній громаді вірних обов’язково були люди, у яких серед дарів благодаті Божої домінувала харизма цілительства і які щедро використовували цей дар во благо Церкви. Віруючі тих часів не послуговувалися світськими лікарями. Навпаки – світські, навертаючись до віри й приймаючи Христа своїм Спасителем, приходили у Церкву, аби припасти до цілющого джерела благодаті Господньої.
З часом, коли за пророцтвом апостольським “любов багатьох охолола”, через те, що фарисейська розчина проникла і у життя Новозавітної Церкви, зменшилася й ряснота Благодаті (не якісно, але кількісно). І, як результат, сьогодні інституція християнського цілительства окремими особами є фактично втраченою й офіційно перейшла в іншу якість, точніше збереглася лише в одній якості, набувши статусу священнодійств, здійснюваних виключно духовенством, зокрема, в таїнстві соборування (воно іще має назву “маслосвяття” або “єлеоосвячення”).
Проте існуюче положення зовсім не означає, що благодать Всесвятого Духа не проливається на окремих віруючих та вірних членів Церкви Христової. Адже здатність до прояву прихованих неординарних, так званих надприродних якостей, потенційно закладена в кожній людині, тільки знаходиться вона в зародковому, точніше у “сплячому” стані, будучи прикритою “звірячими шкурами”, каїновою печаттю, завісою гріха, яка знімається лише Христом (див. Буття, 3 розділ, 21 вірш; також 4 розділ, 15 вірш; Євангеліє від Матвія, 27 розділ, 51 вірш). І не втратила й до сьогодні свою силу обітниця Господня, дана нам через апостолів:
“І сказав Він [Христос] до них [до учнів Своїх]: «Ідіть по цілому світові, та всьому створінню Євангелію проповідуйте (Євангелія – грецькою “блага, добра звістка”)!
Хто увірує й охреститься (слово “хреститися”, грецькою “баптисма”, означає “повне занурення”, – тут: Хто увірує і повністю зануриться у Благодать віри смиренної, підніметься до висот досконалості, до висот здобуття Духа Святого), – буде спасенний, а хто не ввірує – засуджений буде.
А тих, хто ввірує, супроводити будуть ознаки такі: у Ім’я Моє демонів будуть виганяти, говоритимуть мовами новими,
братимуть змій; а коли смертодійне що вип’ють, – не буде їм шкодити; кластимуть руки на хворих, – і добре їм буде!” (Євангеліє від Марка, 16 розділ, 15–18 вірші).
Отже, як бачимо, і нині діє благодать Божа через тих, хто відрікся себе, і йде “царським шляхом” духовного удосконалення. Бо Господь наш Ісус Христос “і учора, і сьогодні, і навіки Той Самий!” (Послання святого апостола Павла до євреїв, 13 розділ, 8 вірш). Тільки, на жаль, літепла щодо віри номінальна церква сьогодні майже втратила здатність розрізняти “між святістю й між не святістю, і між нечистим та між чистим” (див. Левит, 10 розділ, 10 вірш), і однаково негативно ставиться як до окультних практиків, які, не маючи “розуму Христового”, не очистивши Святеє Святих серця свого Святим Духом Любові, механічно розвивають в собі екстрасенсорні здібності, так і до духовно просвітлених вірних, які ліствицею смирення піднялися до висот Благодаті й отримали дар зцілень від Господа.
Як же, дійсно, розрізнити: від Господа той чи інший дар чи від лукавого? Силою Духа Святого творить людина чудеса (у тому числі й чудеса зцілення) чи силою “бога віку цього”, сатани, що злодій він “і грішить від початку”? Людина просвічена Духом дасть відповідь на це запитання одразу, при першому ж контактуванні, бо дар розпізнавання духів є одним із провідних духовних дарів. Але якщо не відкрився у нас іще цей дар, якщо отримали лише тільки “зачаток Духа”, або й зовсім не народилися згори? Тоді маємо найвірніше мірило, найправдивіший Канон – Слово Боже, і до нього удаваймося в усіх аспектах нашого життя…
Сказав Господь:
“По їхніх плодах ви пізнаєте їх. Бо хіба ж виноград на тернині збирають, або фіги – із будяків (“Тернина” у біблійній мові – символ омани багатства віку цього – див. притчу про сіяча: Матвія, 13 розділ, 22 вірш; “будяччя” – образ нелюбовності, агресії, владолюбства. “Тернина й осот” – символи духу насильства й користолюбства)?
Так ото родить добрі плоди кожне дерево добре, а дерево зле плоди родить лихі.
Не може родити добре дерево плоду лихого, ані дерево зле плодів добрих родити.
Усяке ж дерево, що доброго плоду не родить, – зрубується та в огонь укидається.
Ото ж бо, – по їхніх плодах ви пізнаєте їх!” (Мф. 7.16–20).
От вам і відповідь на поставлене запитання! Відповідь наскільки ясна, настільки ж і проста. По плодах! І якщо, завітавши до офісу якого-небудь новоспеченого “цілителя”, ви побачите на дверях таксу: “Діагностика – 10 «умовних одиниць», лікування – 40”, – то чимдуж утікайте від гріха подалі! Бо чи можна уявити собі, щоб Христос або учні Його виставляли подібні умови? Уявити, що тінь апостола Петра оцінювалася б, скажімо, в 100 динаріїв, а хустки й пояси з тіла Павлового у 300? “Ніхто двом панам служити не може, – бо або одного зненавидить, а другого буде любити, або буде триматися одного, а другого знехтує. Не можете Богові служити й мамоні (мамона – язичеський бог багатства)” (Мф. 6.24).
Це щодо “тернини”. А щодо “будяччя” – то скільки разів доводилось чути про зверхність у поводженні, честолюбство, роздратування, ба навіть гнівливість “авторитетів” від цілительства! Це також вірна ознака того, що далеко не Дух Христів царює у серці означених “чудотворців” і не Дух Святий промовляє їхніми устами. Бо “навчіться від Мене, – говорить Господь, – Я ж тихий і серцем покірливий…” (див. Мф. 11.29). Бо “від Бога любов, і кожен, хто любить, родився від Бога та відає Бога! Хто не любить, той Бога не пізнав, бо Бог є любов!” (Перше соборне послання святого апостола Івана Богослова, 4 розділ, 7–8 вірші). Не пізнав, а, отже, і не отримав від Нього ні влади, ні сили зціляти “недужих усіх”…
Отож, по їхніх плодах ви пізнаєте їх!


“І НЕ ВПИВАЙТЕСЯ ВИНОМ...”

Запитання: Що сказано в Біблії стосовно вживання алкоголю?
Відповідь: В нашу оселю прийшло свято... Різдво, Новий рік, Водохрище. Сім’я сідає за стіл. Кутя, святкові наїдки і... чарка. Чи так уже необхідна вона? Чи дійсно без неї не можемо обійтися за святковим столом? Запитаймо себе. І якщо ми дамо відповідь, що без пляшки на столі чогось не вистачає, що без чарки і свято не свято – значить у нас проблеми, значить ми вже в тенетах, і час бити на сполох.
Біблія чітко розмежовує помірне вживання легкого виноградного вина (не горілки чи самогону!) і пияцтво: повну або часткову залежність від алкоголю. Про це свідчать і цитати з Святого Письма:
“Гостину справляють для радощів, і вином веселиться життя” (Екклезіаст); “Трохи вина зуживай ради шлунка твого” (Перше послання апостола Павла до Тимофія). Але: “Не будь поміж тими, що жлуктять вино...” (Приповісти Соломона); “Поступаймо доброчесно, не в гульні та п’янстві” (Послання до римлян); “Уважайте ж на себе, щоб ваші серця не обтяжувалися ненажерством та п’янством... ” (Євангеліє від Луки); “Не єднатися з тим, хто зветься братом, та є перелюбник, чи користолюбець, чи ідолянин, чи злоріка, чи п’яниця, чи хижак, – із такими навіть не їсти!” (До коринфян); “Учинки тіла явні то є: перелюб, нечистість, розпуста, ідолослуження, чари, ворожнечі, сварка, заздрість, гнів, суперечки, незгоди, єресі, завидки, п’янство, гулянки й подібне до цього. Я про це попереджую вас, як і попереджав був, що хто чинить таке, не вспадкують вони Царства Божого!” (До галатів).
Про пияцтво чомусь тепер говорити не те що не прийнято, а якось “не модно”. І в цій немодності, в цій сором’язливій мовчанці (сказати б – у злочинному потуранні пияцтву) приховується велика небезпека. Озирнімося навколо. Все більше й більше навколо п’яних – у транспорті, на вулицях... Навіть з роботи люди їдуть, немов би з корчми. У чому ж причина? В чому корінь зла? Пошукаймо відповіді на це запитання у Святому Письмі.
“В кого «ой», в кого «ай», в кого сварки, в кого клопіт, в кого рани даремні, в кого очі червоні? У тих, хто запізнюється над вином, у тих, хто приходить попробувати вина змішаного (інший переклад – “міцного”. – Авт.). Не дивись на вино, як воно рум’яніє, як виблискує в келиху й рівненько ллється, – кінець його буде кусати, як гад, і вжалить, немов та гадюка” (Приповісти).
Дехто, виправдовуючи свою пристрасть до п’янкого напою, каже: “А в Біблії ж сказано: Пий, та не впивайся…” Не сказано! Цей ходячий вислів – перекручена фраза з Послання апостола Павла до ефесян: “І не впивайтесь вином, в якому розпуста, але краще наповнюйтесь Духом”. Немає тут цього – “Пий”! І в багатьох інших місцях Святого Письма також різко засуджується пияцтво.
Чому ж людина п’є? Біблія вчить, що першопричина гріха – гордощі, а початок його – недовіра до Бога. Сказав поет: “Блажен, хто вірує, – йому на світі тепло”. Коли ж людина живе без віри, не знаючи волі Божої, не узгоджуючи свою волю з Його (а таке узгодження і є, власне, “життям в Ісусі Христі”), то їй холодно. Холодно, страшно, самітно, незатишно у світі, де владарює диявол, “світоправитель темряви віку цього”. І людина замість того щоб зігрітися  вірою, опертися  на міцний фундамент слова Божого, пробудити в собі Христа, аби Він узявся своєю могутньою рукою за кермо життя її, – ще більше заплутується у тенетах “духів злоби піднебесних”, намагаючись втекти від реалій буття, задурманюючи себе хмільним. А сатана, цей великий ошуканець, запопадливо підсовує людині чарку: “На, випий і забудься…” І так людина руйнує свої тіло й душу.   
Чи маємо ми право руйнувати своє тіло? Ні. Це пряме порушення заповіді “Не вбивай”. Чи ви не знаєте, що тіло ваше – то храм Духа Святого, а пияцтво перетворює цей храм на печеру розбійників! Алкоголь поступово руйнує тіло, але руйнується й душа. Людина деградує, поволі перетворюючись на тварину, втрачаючи образ та подобу Божі. Сказано у євангеліста: “Не лякайтеся тих, хто тіло вбиває, а душу вбити не може; але бійтеся більше того, хто може й душу, і тіло вам занапастити” (Євангеліє від Матвія). Сатана вбиває і тіло, і душу! Господь попереджає нас, щоби ми тверезилися й були пильними, бо зійшов диявол на землю в страшній злобі і ходить, як рикаючий лев, шукаючи кого б пожерти. І щоб заволодіти людською душею, він застосовує свою зміїну хитрість: з’являється в образі “ангела світла”. 
Тому-то людина тягнеться до чарки нібито задля чогось доброго. Яке лицемірство! Нищити своє здоров’я зі словами “Вип’ємо за здоров’я!” Руйнувати сім’ю під виголос “За сімейне благополуччя!” Пити “за дружбу” – і потім у п’яному чаді зчіплятися в бійці. Чаркуватися за міцну державу – і пропивати її... Після цього стає зрозуміліше, чому слово “диявол” перекладається саме як “ошуканець”.
Хвороба пияцтва розвивається непомітно. Сатана, як павук, роками плете ці тенета у серці людини. Алкоголік ніколи не визнає ні перед людьми, ні навіть перед самим собою, що це для нього є проблема. Він вперто доводить собі й оточуючим, що у нього немає потягу до спиртного, що він може пити, а може й не пити; може кинути пити у будь-який час. Але настає ранок – і знову похмілля, знов головний біль... І в цій ситуації існують лише два виходи. Перший – продовжувати жити в полоні гріха, поступово згораючи в “озері, що паленіє вогнем та сіркою”, а це – друга (духовна) смерть. І другий – протистати дияволу, як вчить апостол Яків. Протистати не своєю власною силою, але силою Божою, яку дає віра. А для цього у першу чергу розкаятися в своїй людській гордині і прийти до Господа, прийти до віри. “Прийдіть до Мене, усі струджені та обтяжені, – і Я вас заспокою!” – закликає Господь.
Один проповідник розповів чудову притчу. Людина, в якої були чималі життєві труднощі, звернулася до Бога зі словами: “Господи! У мене є велика проблема. І ця проблема – це я!” Господь же відповів: “Сину, у Мене є відповідь на твою проблему. І ця відповідь – це Я”.
Ми маємо усвідомити, що всі наші проблеми – від невірства нашого, від нашого безбожництва. Протистати дияволові можна лише міцною вірою, стриманням та молитвою. Коли невіруючий усвідомлює, що в нього виникли труднощі, – він починає шукати рятунку у лікарів та екстрасенсів. Лікується гіпнозом, кодується тощо. І це на якийсь час може дати позитивні результати. Але якщо людина не заповнить своє серце любов’ю і вірою Христовою, якщо в серці її не зацарює Господь, – вона знову впаде у спокусу, і падіння те буде гіршим за перше. Бо сказано в Євангелії:
“Коли дух нечистий виходить з людини, то блукає місцями безвідними, відпочинку шукаючи, але, не знаходячи, каже: «Вернуся до хати своєї, звідки я вийшов» (хата біблійною мовою – серце людини, домівка духу. – Авт.). А як вернеться він, то хату знаходить заметену й прибрану.
Тоді він іде та й приводить сімох інших духів, лютіших за себе, – і входять вони та й живуть там. І буде останнє людині тій гірше за перше!” (Від Луки).
Отож, хай оселиться в нашому серці Господь. І хай серце наше стане царством Його, царством Божим. Слава Творцю, вибір за нами!..


ДРЕВО ЖИТТЯ

Запитання: Поясніть, будь ласка, що це за “дерево життя” і чим воно різниться від “дерева пізнання добра й зла”, плоду якого не можна було споживати Адаму та Єві? Чому серед дерев Раю могло бути це дерево? Для чого Бог зростив його?..
Відповідь: Почнемо з того, що не яблука й не груші споживали у садку Божому перші люди віри, зображені у Святому Письмі під образами Адама та Єви! Як сам Едем (“Едем”, “Еден” – ніжність, приємність, солодкість; “рай” – сад), так і дерева в цьому Садку – поняття духовні. Подібно до того, як Церква біблійною мовою є виноградником Господнім, так і дерева в Біблії є символами духовних речей. Дуб – емблема міцної віри (згадаймо діброву Мамре, що збудував у ній жертовника смирення та любові батько народів віри Авраам. “Мамре” – означає кріпость, сила). Кедр – прагнення до висот досконалості – “кедри ливанські”, що ростуть на високостях духовності (“Ливан” – білий, сніжний: “Насичуються Господні дерева, ті кедри ливанські, що Ти насадив…”, – читаємо у псалмах. Смоківниця (фігове дерево) – символ плідності. Це “древо” покликане приносити плоди смирення й любові. Дерево сіттім (акація) – міцністю подібне до каменя, із нього ковчег Заповіту. Вічнозелений запашний кипарис – символ неминущості й благості обітниць Вічносущого…
“І насадив Господь Бог рай ув Едені на сході (схід – напрям до сонця, а Сонце правди – Христос: “Світло Христове просвічує всіх”; “Бог є Світло…” (Перше соборне послання святого апостола Івана Богослова); “Я Світло для світу” (Євангеліє від Івана). – Авт.), і там осадив людину, що її Він створив. І зростив Господь Бог із землі (земля у Біблії – це серця людські: “Послухай, ти, земле…”, – взиває Господь; “Уся земле, покликуйте Господу”, – співає Давид. – Авт.) кожне дерево (духовне дерево! – Авт.), принадне на вигляд і на їжу смачне (“Пожива Моя – чинити волю Того, Хто послав Мене…”. – Авт.). І дерево життя посеред раю, і дерево Пізнання добра і зла… І взяв Господь Бог людину, і в еденському раї вмістив був її, щоб порала його та його доглядала (щоб працювала над собою, зростала духовно, піднімалась до висот обоження – висот богопізнання – постійно очищаючи серце своє, пануючи духом над плоттю: “Блаженні чисті серцем, бо вони будуть бачити Бога”. – Авт.). І наказав Господь Бог Адамові (першим людям віри, які піднялись до райських висот здобуття Благодаті. – Авт.), кажучи: «Із кожного дерева в Раю ти можеш їсти (харчуватись духовними плодами його. – Авт.). Але з дерева знання добра й зла – не їж від нього, бо в день їди твоєї від нього ти напевно помреш!» (помреш духовно – втратиш розуміння істини, втратиш віру, втратиш благодать Всесвятого Духа. – Авт.)” (Буття, 2 розділ, 8–9, та 15–17 вірші).
Древо життя – це духовне древо пізнання добра через добро посередництвом виконання волі Божої, закону Божого, вселенського Закону любові. Древо ж пізнання добра й зла – також духовне древо, але уже пізнання добра через зло. І таке “дерево” насадив у садку Своєму Господь, і таку можливість надав Бог людині. Бо ж не роботами створив Він нас, а людьми, “на образ Свій”, наділивши й головною ознакою цього образу – свобідною волею. А що є свобідна воля без свободи вибору?..
Коли я кажу своїй дитині: “Не торкайся гарячої плити, бо впечеш пальчика!”, – то я пропоную їй виконати волю мою, повірити, довіритись мені як люблячому батькові. І у сина є вибір: або послухатись батьківської настанови, виконати волю мою, “з’їсти плід з древа життя”, і таким чином пізнати добро. Або ж виявити непослух і, відповідно, “з’ївши заборонений плід”, пізнати добро через зло. Пізнати, що тато бажає добра, що воля його добра, але пізнати вже іншим шляхом: через біль та страждання, сором і страх…
Так само й тут. Коли людина виконує волю Божу – вона харчується плодами “древа життя”. Коли ж порушує Закон Божий, грішить (“Бо гріх – то беззаконня”), – то споживає “заборонений плід”, пізнає добро через зло. Саме цим шляхом пішло людство за часів Адама. Саме цим шляхом у більшості своїй йдемо і ми… 
Древо життя – це древо Богоєднання. Воно є древом вічного Богопізнання у єднанні з Творцем, бо “Життя ж вічне – це те, щоб пізнали Тебе, Єдиного Бога правдивого” (Євангеліє від Івана). Як і у Псалмоспівця: “Блажен муж, що за радою несправедливих не ходить, і не стоїть на дорозі грішних, і не сидить на сидінні злоріків. Та в законі Господнім його насолода, і про закон Його вдень та вночі він роздумує! І він буде, як дерево, над водним потоком (над водним потоком Премудрості Божої. – Авт.) посаджене, що родить свій плід своєчасно, і що листя не в’яне його, – і все, що він чинить, – щаститься йому!” І так само, як Царство Небесне – предвічний Едем – в нас, так і древо це – також в нас!
Коріння його – серце наше – п’є життєдайну воду слова Господнього, зміцняється вірою (бо ж “віра від слухання, а слухання через Слово Христове”), освячується світлом Його, заглиблюючись у смирення, і тим відкриваючи двері благодаті (“…а коли святий корінь, то й віття”).
Стовбур – це стовбур праведності, струнка ліствиця духовного зростання в стриманості та молитві, щаблі сходження в надії слави.
Гілки ж – то вся повнота людського єства, освяченого любов’ю правди, одухотворення усіх без виключення сфер життя, всесторонність та багатогранність буття праведника (“Тож, коли ви їсте, чи коли ви п’єте, або коли інше що робите, – усе на Божу славу робіть!” (Перше послання святого апостола Павла до коринфян, 10 розділ, 31 вірш)). І кубляться у вітті тому “небесні пташки” – крилаті, одухотворені думки та бажання…
А листя – не що інше, як сповідання цієї віри, що чинна любов’ю. Бо ж “вірою спасетесь!”, і “листя дерев – на вздоровлення народів”. Бо “серцем віруємо для праведності, а устами ісповідуємо для спасіння”).
Плоди ж цього живоносного Древа – плоди Духа Святого, плоди любові. “А плід Духа: любов, радість, мир, довготерпіння, добрість, милосердя, віра, здержливість, лагідність: Закону нема на таких!” (Галатам, 5 розділ, 22–23 вірші).
Корінь – стовбур – крона; віра – надія – любов… “Твоє – від Твоїх – Тобі приносимо!”, – виголошує свята Церква. Отець через Сина Духом Святим зрощує у твориві Своєму – тобто в нас з вами – благословенні та животворчі плоди добра, перетворюючи зарослу терниною та будяччям землю сердець наших на Землю Обіцяну, що тече молоком та медом: рай, Едем, царство Благодаті, – тим самим відкриваючи нам, немічним, дорогу у вічне життя.
Благословен, в кого не відніметься частка його від Древа цього!


РЕВНІСТЬ НЕ ЗА РОЗУМОМ

Запитання: Часто доводиться чути із уст озлоблених життєвими негараздами маловірних, або й просто невіруючих людей: “Що ти мені тут проповідуєш про високі матерії? Що дав мені твій Бог?! Якщо ти такий праведний, то чому ж не роздав усе своє добро бідним, як вчить ваш Христос?..”
Відповідь: Гадаю, кожен зрілий християнин, який має практичний досвід проповіді Слова Божого, так чи інакше зустрічався з такими звинуваченнями. На перший погляд може видатися, що подібні твердження мають під собою певні підстави. Але чи так це насправді? Давайте висвітлимо означене питання усепроникаючим світлом істини Слова Божого…
Чи дійсно Господь вимагає від нас, християн, щоби ми нічого не мали? Чи є це доконечною ознакою праведності, неодмінною умовою спасіння? Безумовно ж, ні! Хіба немаючим був “батько народів віри” Авраам, або терпів від нестатків син його Ісак? Хіба не володів великими чередами й отарами старозавітній патріарх Яків, і не був “більшим від усіх синів сходу” праведний Йов? Хіба не славився багатством премудрий цар Соломон, а батько його, Давид, хіба не оспівав Бога нашого: “Я був молодий і постарівся, та не бачив я праведного, щоб опущений був, ні нащадків його, щоб хліба просили” (Псалом 36, 25 вірш)?
Ми всі приходьки на цій землі. Нагими прийшли, нагими й підемо, нічого не візьмемо з собою. У труни, як відомо, кишені нема, та й погребальні костюми на Заході шиють без кишень (у нас їх просто зашивають)… Минущий матеріальний статок нам дає Господь, щоб ми, добре ним урядуючи, “набували друзів собі (на Небі) від багатства неправедного (земного), щоб, коли проминеться воно, прийняли нас до вічних осель” (див. Євангеліє від Луки, 16 розділ, 9–11 вірші). Сказано у Писанні: “А мій Бог нехай надолужить вашу всяку потребу за Своїм багатством у славі, у Христі Ісусі” (Послання апостола Павла до филип’ян, 4 розділ, 19 вірш); “Улюблений, – я молюся, щоб добре велося в усьому тобі…” (Третє соборне послання апостола Івана, 2 вірш); “Я прийшов, щоб ви мали життя, і подостатком щоб мали” (Євангеліє від Івана, 10 розділ, 10 вірш); “Шукайте ж найперш Царства Божого й правди Його, – а все це (матеріальне) вам додасться” (Від Матвія, 6.33). Додасться, але, без сумніву, не для того, щоб своїм недбальством ми змарнували його…
Господь любить нас, і хоче нам добра навіть більше, аніж ми своїм дітям. Бо якщо ми, будучи злими, уміємо добрі даяння дітям своїм подавати, то наскільки ж більше подасть нам Він, Якого Ім’я є Любов! Але Господь і питає з нас за кожне слово пусте, за кожну думку, неосвячену любов’ю, за кожну справу безплідну. Бо “кожне дерево, що доброго плоду не родить, буде зрубане та й в огонь буде вкинене ” (Від Матвія, 3.10).
Яких же плодів чекає від нас наш Небесний Отець? “Милості хочу, а не жертви, і Богопізнання – більше від цілопалень”, – говорить Він (Книга пророка Осії, 6 розділ, 6 вірш). Діла милосердя й богопізнання – це і є ті плоди, та духовна десятина, яку чекає від нас Господь: “Принесіть же ви всю десятину до дому скарбниці, щоб страва була в Моїм храмі, і тим Мене випробуйте, – промовляє Господь Саваоф, – чи Небесних отворів вам не відчиню та не виллю вам благословення аж надмір?” (Малахії, 3.10). А про яку десятину, про які справи милосердя могла б іти мова, коли б ми й самі нічого не мали? Ні, Бог не хоче, щоби Його сини по благодаті Христовій ходили голодні, роздягнені й не мали б притулку. Навпаки, як прорікає апостол Павло: “А Бог має силу всякою благодаттю вас збагатити, щоб ви, мавши завжди в усьому всілякий достаток, збагачувалися всяким добрим учинком…” (Друге до коринфян, 9.8).
Інколи сатана з’являється в образі ангела світла, а порушена сьогодні тема якраз і показує його саме в цій іпостасі. Господь наш Ісус Христос вказав нам дорогу спасіння та застеріг не збочувати з неї “ані ліворуч, ані праворуч” – іти “середнім шляхом”, як висловився преподобний старець Серафим Саровський. Коли ми піддаємося владі духа злоби піднебесного користолюбства то, відповідно, збочуємо з шляху спасіння “ліворуч”. Спроба ж узяти на себе більше аніж можемо понести, намагання “перескочити через поріг”, через декілька сходинок одразу, підняти вагу для нас поки що непосильну, – безперечно також є відхиленням з вірної путі, тільки відхиленням уже “праворуч”. Буває, що “бог віку цього”, сатана, підступно вказує нам на правдиву мету, проте шлях для досягнення її пропонує не Божий, а лукавий.
Слова Господні, на які посилається опонент нашого читача, вміщені в Євангелії від Матвія, 19-й розділ, 16 – 26 вірші (відома усім зустріч Ісуса Христа з багатим юнаком, який бажав мати життя вічне, але виявився занадто міцно прив’язаним до багатств своїх):
“Ісус каже йому: «Коли хочеш бути досконалим – піди, продай добра свої та й убогим роздай, і матимеш скарб ти на Небі”.
Безумовно, ці слова необхідно тлумачити у першу чергу духовно, як вказівку на необхідність поставити Бога на перше місце у своєму житті. Подібно до цього і інші слова Господні, наприклад: “Коли праве око твоє спокушує тебе, – його вибери, і кинь від себе: бо краще тобі, щоб загинув один із твоїх членів, аніж до геєнни все тіло твоє було вкинене…” (див. Від Матвія, 5.29–30). І так само, як не слід поспішати буквально виконувати сказане в другому випадку (виймати собі око), – не треба квапитися й з розпродажем свого майна. Як вчить нас святий отець Церкви Григорій Богослов: “Крізь букву проникай у внутрішнє”… Втім, якщо остання євангельська цитата зовсім позбавлена буквального змісту і розуміється лише духовно, то з попередньою не все так просто, бо має вона й буквальне навантаження. Хоча буквальний її аспект стосується виключно тих віруючих і вірних, які отримали уже перемогу над дияволом в собі й піднімаються до найвищих щаблів досконалості, а також до тих християн, які свідомо обрали собі нелегкий шлях чернецтва. Проте і в тому випадку, коли людина стає уже не тільки духовно, а й буквально “не від світу цього”, вона повинна виважувати свої дії на терезах Закону Божого, пам’ятаючи про пріоритети нашого життя, що їх визначив Господь: на 1-му місці Господь Бог, на 2-му – сім’я, на 3-му – ближні, на 4-му – матеріальне. І не порушувати їх, роздавши все й залишивши осторонь рідних своїх, власну свою родину.
І нарешті, останнє. В книзі Діянь святих апостолів читаємо:
“А всі віруючі були вкупі, і мали все спільним.
І вони продавали маєтки та добра, і всім їх ділили, як кому чого треба було (безумовно ж, у першу чергу серед братів та сестер по вірі, за словом апостольським: “…усім робімо добро, а найбільш – одновірним!” (До галатів, 6.10))” (див. Дії святих апостолів, 2 розділ, 42–47 вірші). Проте сьогодні, як бачимо, часи змінилися. Християни уже не живуть комунами (общинами), і віруючі не мають все спільним. А отже, і “продавати маєтки та добра, і всім їх ділити” немає ні змоги, ані потреби. Тому-то і цей, останній аргумент на користь лжеревнителів християнської убогості, не має під собою підстави.
Бог є Премудрість. Людина ж сотворена на образ Божий, а одним із проявів цього образу є розум. Сенс життя полягає в тому, щоб піднятися до висоти богоєднання, піднести образ Божий в собі до вершини здобуття подоби Його. Господь не бажає від нас фанатичного служіння. Він хоче, аби ми були не лише віруючими, а й вірними; не просто розумними, але мудрими премудрістю Його. Щоб були “мужами з очима відкритими”, які вміють “розрізняти між святістю й між несвятістю, і між нечистим та між чистим” (Левит, 10.10).
 Тож будьмо уважні, щоб не торкнулися й нас ці жорстокі та викривальні слова: “Вони мають ревність про Бога, але не за розумом” (До римлян, 10.2).


МЕД ПОЛЬОВИЙ

Запитання: Чи правда, що Іван Хреститель харчувався сараною?
Відповідь: В Євангелії від Матвія читаємо:
“Сам же Іван мав одежу собі з верблюжого волосу, і пояс ремінний на стегнах своїх; а пожива для нього була сарана та мед польовий” (Мф. 3.4).
Те слово, що його перекладено як “сарана”, у першоджерелі звучить “акриди”, і посідає подвійне значення. Перше – це рослини пустелі, які мають довге коріння, що досягає глибинних горизонтів ґрунтових вод. А друге – це їстівний вид сарани, яку на Сході сушили на сонці і вживали у їжу. До речі, цей звичай існує в багатьох східних країнах й донині. Те, що поживою Івана Хрестителя були лише акриди та мед вказує на граничну стриманість і суворий аскетизм Предтечі Господнього.
Втім, ми повинні завжди пам’ятати, що буквальні біблійні події є тінню духовних речей. Що таке “сарана” у біблійній мові? Сарана, як відомо, являється “бичем людства”. Хмари сарани нищать посіви, нівечать сади й виноградники, перетворюючи квітучу землю на мертву пустелю. В духовно-символічному значенні сарана – це символ ненажерливості й багаточисельності людських пристрастей та пожадливостей, що нищать, вбивають духовно й фізично людину, яка не захищена щитом віри. Згадаймо лишень полчища сарани, які були бичем Божим, одним із десяти покарань єгипетських, пам’ятаючи, що Єгипет біблійною мовою – то країна гріха.
“Сарана” – це той самий “легіон бісів” (біс – від латинського “бестія”, “звірина”), що воює проти людини, намагаючись опанувати душею й тілом її, щоби не вдягалась вона в одіж праведності, але “мешкала не в домі, а в гробах”, наповнених “трупними кістками” бездуховності, щоби “гнати по пустині її” (див. Лк. 8.27–33). “Сарана” – це знаряддя “князя світу цього”, сатани, яким знищує він зелені вруна віри, живу парость надії, благодатні плоди любові…
Як бачимо, сарана стає поживою для пророка Божого Івана. Що є поживою духовною, якою зміцняється воїн Христів? “Пожива Моя, – говорить Господь, – чинити волю Того, Хто послав Мене” (Ів. 4.34). “Не хлібом самим буде жити людина, але кожним словом, що походить із уст Божих (Мф. 4.4). Отже, пожива духовна полягає у виконанні Волі Божої, явленої в Слові Його! А воля ця: “Тож підкоріться Богові та спротивляйтесь дияволові, – то й утече він від вас” (Як. 4.7). Спротивляйтесь дияволові, спротивляйтесь сатані – і ненаситна сарана, легіон пристрастей та пожадань плоті вашої стане за поживу вам! Постійна, невтомна боротьба проти гріха буде поживою вашою, зміцнюватиме вас, піднімаючи  на все вищий і вищий щабель досконалості, зрощуючи “від віри у віру, від слави в славу, від сили в силу ”, аж до повної перемоги духа над плоттю. “Кожного разу, коли ми говоримо собі «ні», ми робимося сильнішими. І кожного разу, коли ми віддаємось якомусь потягу, ми можемо ослабнути”, – навчає отець Олександр Мень.
А тепер щодо “меду польового”. Поле у біблійній мові – то серця людські (див. Мф. 13.38). І коли опущені руки, коли не очищуємо поле сердець своїх від “бур’янів”, то “тернина й осот” буйним цвітом розквітає у них. Терни та будяки – суть символи омани багатства світу цього, агресії та нелюбовності.
Дух користолюбства й насильства панує у світі. І через відсутність ревності до Божого, через лінивство своє, допускаємо ми в серце духовну нужду.
“Я проходив край поля людини лінивої, та край виноградника недоумкуватого, – гірко зітхає премудрий Соломон, –
і ось все воно позаростало терням, будяками покрита поверхня його, камінний же мур його був поруйнований…
І бачив я те, і увагу звернув, і взяв я поуку собі:
«Ще трохи поспати, подрімати ще трохи, руки трохи зложити, щоб полежати, – і приходить немов мандрівник, незаможність твоя, і нужда твоя, як озброєний муж!»…” (Прип. 24.30–34).
Не лежав, склавши руки, Хреститель Спасів Іван. Ревність до Бога з’їдала його. Як невтомний господар обробляв він “поле” своє, очищаючи його від “бур’янів”. І праця ця не зосталась без плоду. Мир благодаті Божої, радість перемоги, духовна насолода – ось нагорода праведнику. От він, той “мед польовий”!
І, нарешті, щодо “одягу з верблюжого волосу”. Одяг цей – суть волосяниця покаяння. Іван Хреститель є предтечею Христа, як і покаяння – предтечею смирення. Одяг смирення й любові – це райський “білий та чистий віссон” (див. Об. 19.8, 14); одяг же каяття, страху й покори – то пустельне веретище покути.
“Покайтесь, бо наблизилось Царство Небесне!..”, – шириться “голос того, хто кличе”. Іван проповідує в пустині юдейській покаяння – хрестить народ Божий (“хрещення” – грецькою “баптисма”, означає “занурення”), очищуючи його “водяним купелем у слові” (див. Ефес. 5.26). І сам він, щоденно зодягаючись у верету, покорою, постом та молитвою вражаючи звіра в собі, терпінням вичиняючи “шкіру” його та зміцнюючись “ремінним поясом” правдивої перемоги своєї, поясом аскези – постійно є зануреним у це Покаяння...
“Нарешті, мої брати, зміцняйтеся Господом та могутністю сили Його!..
Через це візьміть повну Божу зброю, щоб могли ви дати опір дня злого, і, все виконавши, витримати.
Отже, стійте, підперезавши стегна свої правдою, і зодягнувшись у броню праведності,
і взувши ноги в готовність Євангелії миру.
А найбільш над усе візьміть щита віри, яким зможете погасити всі огненні стріли лукавого.
Візьміть і шолом спасіння, і меча духовного, який є Слово Боже” (Ефес. 6.10–17).


“ЗВІЗДА ЯСНА…”

Запитання: Яка зірка привела дві тисячі років тому волхвів до новонародженого Ісуса?
Відповідь: “Коли ж народився Ісус у Віфлеємі Юдейськім, за днів царя Ірода, то ось мудреці (церковнослов’янською – “волхви”) прибули до Єрусалиму зо сходу,
і питали: «Де народжений Цар Юдейський? Бо на сході ми бачили зорю Його і прибули поклонитись Йому…” (Мф. 2.1–2). 
Яку ж “зорю Його” бачили мудреці на сході? Безумовно, під час дослідження Святого Письма нас цікавить у першу чергу не буква, а дух. Бо ж “Усе Писання Богом натхненне (читай – духовне) і корисне до навчання, до докору, до направи, до виховання в праведності, щоб Божа людина була досконала, до всякого доброго діла готова” (2Тим. 3.16–17). А відтак і події, змальовані у ньому, являють найбільшу цінність тоді лишень, коли розглядаються саме з позиції  духу. Біблія не є таким собі посібником з історії чи астрономії і не призначена для дослідження метеорологічних явищ природи Землі, хоча в ній можна знайти й таку інформацію. Та буквальні події, змальовані у Книзі книг – то є завжди тінь духовних речей. Тому-то й не суть важливо: чи по букві та зоря була кометою, а чи яким атмосферним феноменом. По духу вона була “зорею Його”, зорею Божою, а отже, духовною зорею, бо “Бог є Дух” (Ів. 4.24). І зоря ця – не що інше як зоря провидіння Господнього, що приводить тих, хто шукають істину, до віри! Провідна зоря…
Недаремно новонароджений Ісус іменується в Євангелії “Дитинкою мужеської статі”. Адже чоловіча стать біблійною мовою символізує віру, розуміння, Христа (на відміну від жіночої, відповідно – життя, чуття і церкви). Христос явив Собою Отця – явив віру, що чинна (здійснюється) Любов’ю, і що веде до Любові. Прийти до Христа – і означає прийти до цієї віри смиренної, до премудрості Божої, – прийти до Істини. 
Що є Істина? В чому вона? Істина полягає в одному слові: Возлюби! Возлюби, а для цього змирись, а отже прийми ближнього свого та обставини свого життя такими, які вони є: без страху й тривоги, без гніву й роздратування, без гордощів та образи! З миром, мирно, смиренно...
“Візьміть ярмо Моє на себе й навчіться від Мене, – настановляє Господь, – бо Я лагідний і сумирний серцем” (Мф. 11.29). “Бог противиться гордим, а смиренним дає благодать!” (див. 1Петра 5.5; Як. 4.6), – напучує апостол. “Шукайте правди, шукайте смирення...” (Соф. 2.3), – закликає пророк.
Шукайте Правди, шукайте Смирення! Смирення і є у дійсності правдою Христовою – дверима Благодаті, ліствицею в Небо, дорогою в Царство Боже. Єдиною Божою істиною. І хто прийшов до цього розуміння – той і пізнав її...
Мудрість світу тисячоліттями шукала Правду. Найкращі, найдопитливіші представники людства (ось вони – “мудреці”) невтомно вишукували її, спрямовуючи очі свої у напрямку до духовного Сходу, сподіваючись побачити, просвітитися світлом Істини. І зоря Господня таки привела їх (як приводить і донині) до Сонця Правди – Христа! “І звів я очі свої, та й побачив”, – говорить пророк (див. Захарії 2.5). “А для вас, хто Ймення Мойого боїться, зійде Сонце Правди та лікування в проміннях Його”, – вторує йому інший (Малахії 4.2). “Велике милосердя нашого Бога, що Ним Схід із висоти нас відвідав, щоб світити всім тим, хто перебуває в темряві й тіні смертельній, щоб спрямувати наші ноги на дорогу миру”, – підтверджує і Лука (Лк. 1.78–79)…
Блаженної пам’яті отець Олександр Мень у відомій праці своїй “Історія релігії” зазначає:
“На протязі сторіч люди обійшли безліч доріг та стежинок; вони випробували і зважили майже усе, що в стані був охопити людський дух, – від світозаперечуючої містики до богозаперечуючого матеріалізму. І лише тоді, коли шляхи ці були пройдені і пошуки вичерпані, настала, висловлюючись біблійною мовою, “повнота часу”. Світ виявився поставленим перед Відкриттям найбільших таємниць, і людині були вказані шляхи до досконалого життя…”
Мудрість світу, якщо це дійсно мудрість, неодмінно приходить до Премудрості Божої. Ті, хто з надією споглядають на Схід, – неодмінно побачать Світло. “Бо кожен, хто просить – одержує, хто шукає – знаходить, а хто стукає – відчинять йому” (Мф. 7.8).
Пастéр якось висловився так: “Я молюся в своїй лабораторії”. Молюся не в розумінні лише прямої, безпосередньої молитви, але в розумінні пізнання Бога, відновлення зв’язку із Ним. Творець пізнається через Своє творіння, як і сказано: “Його вічна сила й Божество, думанням про твори стає видиме” (Рим. 1.20). І неупереджений дослідник, навіть будучи вихованим на традиціях войовничого атеїзму, якщо буде щирим перед самим собою, обов’язково приходить до цієї “дитинки мужеської статі”, до просвічуючої усе віри.
“Дві речі у цьому світі вражають мене, – в захоплені написав філософ Емануїл Кант, – це зоряне небо над головою, і моральний закон всередині мене”. Буквальні й духовні зорі… Вони ведуть нас до Христа, ведуть до Першооснови усього сущого. Тільки зуміймо побачити їх. Лишень піднімімо очі свої до безмежності нічного зоряного неба і, завмерши, прислухаймося до свого власного серця. І тоді ми почуємо ніжне дихання новонародженої Дитини, та тиху і водночас величну й могутню музику сфер: “Слава Богу на висоті, і на землі мир, і в людях добра воля”…


ЗМІЙ СТАРОДАВНІЙ…

Запитання: Чи дійсно диявол являвся Адаму і Єві в зміїному тілі? Кажуть, що до прокляття Господнього в нього були навіть крила…
Відповідь: Біблія – книга духовна. І змій стародавній, що диявол він і сатана – не що інше, як уособлення вселенського зла, “дух злоби піднебесний”. “Нині знаємо частинно, – говорить апостол Павло, – і проповідуємо частинно… Прийде час – і пізнаєм, як пізнані й ми”. Та безперечним залишається одне: Бог є Творець, Законодавець і Вседержитель. І все творить Він не хаотично (бо Бог не є Богом безладу, але порядку), а згідно з законами Своїми – законами світобудови. А закони ці передбачають розвиток творіння (матерії) від грубих її форм до тонких, духовних: від матерії неорганічної через органічну до вищої форми існування матерії – Homo sapiens (людини розумної), й аж до найвищої своєї форми – матерії обожненої, світу невидимого, духовного, ангельського.
Призначення людини – стати ангелом. Біологічне (грубо фізичне) тіло її – суть “утроба матерня”, в якій і відбувається процес розвитку душі: внутрішньої, духовної людини, створеної на образ і подобу Божі. Момент же смерті фізичного тіла це не що інше як народження людини в новій якості – у т.зв. невидимому світі, – момент воскресіння в тілі духовному. Планети всесвіту (маються на увазі населені світи, згідно зі Словом: “Господня земля, і все, що на ній, вселенна й мешканці її…” (Пс. 23.1)) в дійсності являються лише “колисками” ангельськими – створені для обоження тварі, у чому і полягає насправді сенсом усього буття.
Таким чином найбільш вірогідний розвиток подій виглядає так: до створення Землі уже існували планети з розумним життям – планети-“кухні”, планети-“колиски”, які й утворили духовний (не фізичний у грубому розумінні цього слова, але тонкофізичний, невидимий, ангельський) світ. Згадаймо лишень такі Богом дані вірші:
“Він над порожнечею північ простяг, на нічому Він землю повісив…” (Йова 26.7);
“Він Той, Хто сидить понад кругом (кулею) землі, а мешканці її – немов та сарана…” (Іс. 40.22);
“Де ти був, коли землю основував Я? Розповіж, якщо маєш знання!
Хто основи її поклав, чи ти знаєш? Або Хто розтягнув по ній шнура (чудесно виміряв і встановив усі необхідні для життя параметри)?
У що підстави її позапущувані (що є гравітація не знають учені й донині!), або Хто поклав камінь наріжний її (як Слово стало творінням, як утворилась матерія “з нічого”?),
коли разом співали всі зорі поранні та радісний окрик здіймали всі Божі сини (Здіймали всі ангели Небесні, радіючи народженню іще однієї колиски розумного, духовного життя. Це ті старші брати наші, які й самі були створені Господом не інакше, як тільки шляхом тієї-таки еволюції, що відбулась свого часу на інших, прадавніх планетах...)?” (Йова 38.1–7);
“І сказав Бог: «Нехай видасть земля живу душу за родом її…
І Бог на Свій образ людину створив, на образ Божий її Він створив…
І створив Господь Бог людину з пороху земного…” (Бут. 1.24–2.7);
“На початку Бог створив небо та землю…” (Бут. 1.1);
“Чи ви не тому помиляєтесь, що не знаєте ані Писання, ані Божої сили?
Бо як із мертвих воскреснуть (як скинуть мертвість біологічного тіла), то не будуть женитись, ані заміж виходити, але будуть немов ангели ті на Небі” (Мк. 12.24–25);
“…то що є людина, що Ти пам’ятаєш про неї, і син людський, про якого Ти згадуєш?
А проте вчинив Ти його мало меншим від Бога (синодальний переклад: “Не набагато меншим від ангелів”)” (Пс. 8.5–6);
“І зміряв він мура його (Нового Єрусалиму, Церкви оновленої) на сто сорок чотири лікті (12 • 12 = 144. Повнота повноти людської натури) міри людської, яка й міра ангела (!)” (Об. 21.17)… 
Отже, іще до сотворіння Землі вже існували і пекло і рай, Небо і піднебесся: так би мовити “високочастотний” і “низькочастотний” невидимий, ангельський світ. І створений він був, повторюся, природнім шляхом – шляхом розвитку, шляхом еволюції творива згідно з Божественним Законом світобудови. Сукупність духів злоби піднебесних, які утворились від падших “ангелів во плоті” – адамів прадавніх планет, тих “люциферів всесвіту”, які ще від початку піддалися голосу своєї плоті (змія) і позбавили себе слави Божої (позбавили себе богоєднання), – отримала назву “диявол і сатана”, ворог і супротивник. “Диявол” – “обманець”, – тут теорія зла, лжа, неправда. А “сатана” – “супротивник”, – супротивний Божому Духу любові дух насильства, дух злоби. І змій той великий, “вуж стародавній, що зветься диявол і сатана” (див. Об. 12.9), – це всезагальний дух неправди й насильства. Він натхненням своїм і підштовхнув земних Адама та Єву (мовою символів – першу цивілізацію людей) піддатися голосу плоті (успадкованим від матері-природи звірячим інстинктам), долучивши й частину людства до своїх лав.
Земля під час свого народження уже була під впливом світу невидимого (ангельського). Втім, людина сотворена вільною, а отже завжди знаходиться у стані рівноваги (добрі й злі духи нарівно впливають на неї). Таким чином, вибір шляху усе одно був (і залишається!) за Адамом, який послухався (та й до сьогодні слухається) голосу своєї плоті – власне диявола в собі.
Як уже було сказано на внутрішньому, особистісному рівні “змій” той, що “хитріший над усю звірину польову”, – це не що інше, як закон плоті в нас, звірячі інстинкти поля наших сердець! “Гріх лежить біля порогу” серця – а ми повинні панувати над ним, царити над звірячими думками, бажаннями, пристрастями, пожаданнями плоті. Земля духовно – це серця людські. Багато “звірів польових” мешкає у ній. Це й хижі вовки і улесливі лисиці; ненажерливі ведмеді і колючі їжаки; лякливі зайці і підступні скорпіони… Та найхитріший серед них – змій: лукавий дух гордині самозвеличення нашого, що сіє недовірство, безнадійність і нелюбовність в серцях синів людських. А хитрість його – в гнучкості, у виверткості його. У здатності іти на будь-що задля досягнення власної мети. І донині він в нас! І сьогодні він стиха нашіптує нам: “А чи правду сказав Бог?.. Ні, не вмрете… (не вмрете духовно – мова тут не про смерть біологічного тіла, але про смерть духовну, як і тлумачить це святий  Макарій Єгипетський: “Коли впав Адам, і помер для Бога…”)”.
Як бачимо, змій, зображений у третьому розділі книги Буття, – це змій духовний. Він діє усередині нас як плотський наш розум, як закон плоті в людині. Воює він проти людини і ззовні – як сукупність сутностей духовних, як “князь темряви”, як вселенський дух злоби, первісно породжений тим же таки законом плоті.
Тож відкиньмо, як каже апостол, усілякі “бабські байки” про крилатих кобр, вужів чи анаконд, але краще зміцняймося вірою для внутрішньої й зовнішньої боротьби нашої, щоб стати нам “здатними служителями Нового Заповіту, не букви, а духу, – бо буква вбиває, а дух оживляє” (2Кор. 3.6).


КОЛИ СТАЛАСЬ БІДА...

Запитання: Як діяти християнину в екстремальній ситуації, коли є пряма загроза життю, здоров’ю, добробуту? Скажімо, в двері вашої оселі удираються злочинці з метою пограбування. Оборонятися силою, чи повністю покластися на Господа, за словом Божим: “Не силою й не міццю, але тільки Моїм Духом, говорить Господь Саваоф” (Зах. 4.6)?
Відповідь: Любомудріє Боже стверджує одну об’єктивну і абсолютну Істину, яка полягає в єдиній Заповіді: “Возлюби!” Але передбачає воно й істину відносну, тобто суб’єктивну, згідно з тим, хто скільки може вмістити (див. Матвія, 19 розділ, 12 вірш)...
Подібних запитань я отримую дуже багато. Як діяти під час тяжкої, можливо смертельної хвороби: гарячково шукати порятунку у лікарів, чи покласти усю надію на Господа? Шофер-лихач скоїв аварію в якій загинула близька людина, а суд призначив йому занадто м’яке покарання. Усіма засобами домагатися пересуду, чи простити за словом Господнім: “І прости нам провини наші, як і ми прощаємо винуватцям нашим” та “Не мстіться самі, улюблені, але дайте місце гніву Божому, бо написано: «Мені помста належить, Я відплачу, говорить Господь” (Римлянам, 12 розділ, 19 вірш)? Іти на компроміс з начальником чи, ризикуючи втратити роботу, до кінця відстоювати свої переконання? На твоїх очах покидьки гвалтують дружину. “Не противлячись злому” віддати й дочку їм, чи вжити “адекватних” заходів, волаючи: “Допоможи мені, Господи!”?
Запитання, запитання... Їх підкидає нам світ, у якому панує дух злоби піднебесний, і богом якого є “змій, вуж стародавній, що диявол він і сатана”. І нам, християнам, необхідно мати чіткі відповіді на ці лукаві запитання, зодягнутись “у повну Божу зброю, щоб могли ми стати проти хитрощів диявольських...” (див. Ефесянам, 6 розділ, 10–17 вірші).
Коли сталася біда, то першим питанням, яке належить нам з’ясувати, є не “за що?”, а “чому?” Чому мені, віруючій людині, християнину, Господь допустив таке випробування? Чому не справдилися на мені слова Господні: “Тебе зло не спіткає, і до намету твого вдар не наблизиться, бо Своїм ангелам Він накаже про тебе, щоб тебе пильнували на всіх дорогах твоїх, – на руках вони будуть носити тебе, щоб не вдарив об камінь своєї ноги!” (див. Псалом 90(91))? Чому ж не понесли? Чому не захистили? Відповідь лежить у перших рядках цього ж богонатхненного псалма:
“Хто живе під покровом Всевишнього, хто в тіні Всемогутнього мешкає,
той скаже до Господа: «Охороно моя та твердине моя, Боже мій, – я надіюсь на Нього!»” (Пс. 90(91).1–2).
Як часто ми звинувачуємо Бога в усіх наших бідах, забуваючи при цьому, що ми живемо в світі! У світі, яким править “бог цього віку”, “князь світу цього”, сатана. І він-то, будучи “світоправителем темряви”, і являється насправді винуватцем усіх бід наших. Він – оцей вселенський дух злоби – і є причинцем війн, катастроф, хвороб, бід, страждань, страшної болісної смерті. Він, а не Господь! А проявляється сатана не інакше як в нас, людях. І діє через нас, людей. Плотський, не одухотворений наш розум, гординя самості нашої – це і є прояв сатани в людині. Звинувачувати Бога в усіх бідах – всеодно що, відрубавши собі свідомо пальця, апелювати до Нього: “Чому не зупинив сокири?!” 
Господь бажає спасіння для всіх, та чи дозволяємо ми Йому спасти нас?! Він усіх хоче притягнути до Себе, як і сказано: “І, як буду піднесений з землі, то до Себе Я всіх притягну” (Івана, 12 розділ, 32 вірш). Але  чи підносимо ми Христа? Чи возносимо у серці своєму слово Його, віру смиренну, до висоти виконання? Чи піднімаємо до високості одухотворення? Чи живемо так, як жив Христос? Або, хоча б, чи стараємося так жити?..
Світ наш уподібнюється у Біблії морю – бурхливому морю, схвильованому спокус бурею. Морю, яке горить геєнським вогнем людських пристрастей та пожадливостей плоті. Морю, господарем якого є сатана. І щоби спастися, нам необхідно бути острівцями тверді посеред цих бурхливих та смертоносних вод, стати “синами Божими по благодаті Христовій”. “Бо всі, хто водиться Духом Божим, вони сини Божі” (Рим. 8.14). Бо Бог спасає Своїх синів!
Але чи водимося Духом? Чи відкрили серця свої вірі, яка здійснюється в любові? Чи живемо по любові? Чи насправді довго терпимо, милосердствуємо, не заздримо, не величаємося, не надимаємося, не поводимося нечемно, не шукаємо свого, не рвемося до гніву, не думаємо лихого, не радієм з неправди, але тішимося правдою, усе зносимо, віримо у все, сподіваємося всього, усе терпимо? Чи ніколи не перестає в нас любов? Чи спромоглися прожити згідно з Заповідями блаженств хоча б один тиждень свого життя? Чи маємо Дух синівства не на словах, а на ділі, чи дійсно сини Божі? Якщо так – то маємо право звернутись до Отця нашого Небесного: “Авва, Отче! (“авва” – арамейською “тато”)”, то визволились із неволі диявольської світу цього. І тоді вже ми і “не від світу” – вільні! – а отже сатана з усіма його бідами та проблемами не має влади над нами. Тоді серця наші – то оселі Божі. Тоді спаслися й “ми, і увесь дім наш”. Тоді і буквальні оселі наші уже не належать князеві світу цього, але стали територією Божою, що на ній царює Господь, і що знаходиться під захистом могутнього рамена Його! І тоді Господь просто не допустить у нашому житті подібної ситуації! А якщо й допустить, щоб засоромити сатану, як було це з праведним Йовом (див. Біблію, книгу Йова), то дасть і сили Духа Святого достойно здолати її!..
А якщо ні? Якщо “вірую, Господи, – поможи недовірству моєму”? Тоді і віра наша не абсолютна, а відносна. Тоді і істина, яку можемо вмістити, стає не абсолютною, але відносною. Тоді і “покров Всевишнього”, і “тінь Всемогутнього”, і захист Господній не абсолютний, а відносний!
Тоді і діяти в екстремальній ситуації ми будемо у відповідності з духовною недосконалістю нашою, відносно того, “скільки можемо вмістити”. І усе це стосується не лише окремої людини, але й людської спільноти взагалі, у тому числі і держави.
Якось до преподобного старця Серафима Саровського звернувся із запитанням один прихожанин: “Чи треба лікуватися від хвороб, і як взагалі провадити життя християнське?” Це запитання цілком відповідає суті питань, поставлених і нашими читачами. Святий угодник Божий відповів так:
“Хвороба очищує гріхи (випробування життєві змиряють наше серце, охолоджують гординю, примушують зупинитись на шляхах своїх). Однак воля твоя (дивися сам: зупинися, помолися, зваж, зазирни у своє серце, виваж його на теренах Волі Божої, оціни сили свої духовні, глибину віри своєї). Іди середнім шляхом: вище сил не берися – впадеш, і ворог (сатана – “ворог, супротивник”) насміється з тебе
 Якщо ти іще дитина (“дитина” у вірі, в досконалості), то утримайся (бо, узявши вантаж духовний, якого не зможеш понести, – надірвешся  і впадеш на дно, зневірившись). Одного разу диявол запропонував праведнику (праведник – це людина, яка шукає правду, знаходить її в Ісусі Христі, та іде цією дорогою правди, що веде у життя вічне) скочити до ями (взяти на себе вантаж не по силам своїм духовним, у надмірній надії що ангели “будуть нести” його). Той майже погодився, але Григорій Богослов утримав його...”
От вам і відповідь на запитання: як діяти? Постав на своє місце Христа, і уяви: як би поступив  Він у даній ситуації? А потому і дій згідно з тим наскільки можеш умістити, максимально наближуючись до абсолютного ідеалу. І кожного разу це наближення повинно бути усе більшим і більшим. Головне – не зупинятися на шляху вдосконалення. Головне – іти уперед, “пам’ятаючи про жінку Лотову”! (див. Бут. 19.26).
Коли з подібним запитанням звернулися до святого Антонія Великого, він відповів: “Хіба не знаєте: «І коли вдарить тебе хто у праву щоку твою, – підстав йому й другу (Мф. 5.39)»”? Тоді ті, що прийшли до старця, говорять йому: “Ми не можемо цього зробити (не можемо вмістити)”. Старець сказав: “Якщо ви не можете підставити другу, то хоча б зносьте удари в одну”. “І цього не можемо”, – відвічали йому. “Якщо й цього не можете, – сказав старець, – то принаймні не відповідайте ударом на удар”. Вони сказали: “І цього не можемо!” Тоді святий Антоній сказав учневі своєму: “Їх необхідно лікувати, бо хворі вони...”
І, нарешті, для тих, хто не зростає в надії на Бога, але думає бути щасливим у цьому житті, наведу уривок з духовної настанови преподобного Серафима Саровського мирянам та інокам про надію:
“Усі, хто має тверду надію на Бога, підносяться до Нього й просвічуються сяянням вічного світла. Якщо людина зовсім не має ніякого піклування про себе заради любові до Бога та справ доброчестя (тобто є досконалою, правдиво сином Божим), знаючи, що Бог піклується про неї, – така надія і є справжньою та мудрою. А якщо людина сама клопочеться про справи свої, і звертається з молитвою до Бога тоді тільки, коли уже трапляються з нею неминучі біди, й у власних силах не бачить вона уже засобів відвернути їх, і тоді тільки починає надіятись на поміч Божу, – така надія суєтна й неправдива. Правдива надія шукає Царства Божого і впевнена, що усе земне, необхідне для життя дочасного, безсумнівно буде дане.
Серце не може мати миру, допоки не здобуде таку надію. Вона умиротворить його, і увіллє в нього радість. Про цю то надію сказали достопоклоняємі й найсвятіші уста: «Прийдіть до Мене, усі струджені та обтяжені, – і Я вас заспокою!» (Мф. 11.28)...”


ЗОЛОТО, ЛАДАН ТА СМИРНА

Запитання: Що символізують в Біблії золото, ладан та смирна, які подарували новонародженому Ісусові волхви?
Відповідь: В Євангелії від Матвія читаємо:
“…І ось зоря, що на сході вони [мудреці зі Сходу, волхви] її бачили, ішла перед ними, аж прийшла й стала зверху, де Дитятко було.
А бачивши зорю, вони надзвичайно зраділи.
І, ввійшовши до дому, знайшли там Дитятко з Марією, Його Матір’ю. І вони впали ницьма, і вклонились Йому. І, відчинивши скарбниці свої, піднесли Йому свої дари: золото, ладан та смирну” (Мф. 2.9–11).
 Золото, ладан та смирна… Що символізують ці дари? Кому призначені вони?
Золото, безперечно, є царським дарунком. І принесли його мудреці світу Ісусові як правдивому Царю, як Тому, Хто явив людству світло Істини – Слово, Вчення, Ідеологію Смирення та Любові, єдино достойну царювання в умах і серцях людських.
ВОЗЛЮБИ, а для цього ЗМИРИСЬ, а отже прийми ближнього свого та обставини свого життя такими, які вони є, достойно: без гніву й роздратування, без страху й тривоги, без гордощів та образи, – ось кредо воістину царської мудрості! І мудрість світу в особі волхвів, принісши Ісусові золото як символ найвищої вартості, тим самим визнає Божу премудрість єдиною, абсолютною цінністю. Прийде час, і за мудрецями прийдуть царі, як прийшла свого часу до премудрого Соломона цариця Савська. Прийде час, і “ніневітяни” – ті, хто сьогодні сповідують ідеологію матеріалізму, – покаються через “Йонину проповідь” (див. Йони 1–3 розд.). Прийде час, і “велика риба” людської спільноти неодмінно “ковтне” слово мудрості Господньої ( див. там же). Прийде час, і “народи ходитимуть у світлі Його, а земні царі принесуть свою славу до Нього” (Об. 21.24). Прийде час, і воля Творця обов’язково зацарює на землі, як і на Небі. “І приймуть царство святі Всевишнього, і будуть міцно держати царювання аж навіки, і аж на віки віків” (див. Дан. 7.18). Прийде час... Але поки що Той, Кому по праву належить це Царство, заховується в убогих яслах, і тільки мудрі знаходять Його…
Ладан. Буквально це пахуча смола, запашний деревний сік, що твердіє на повітрі і збирається з деяких ароматичних дерев. Зернятка ладану, будучи покладеними на тліючу жарину, наповнюють приміщення чудовим, неповторним ароматом. Кадіння фіміаму символізує собою щиру молитву, “пахощі” любі для Господа, а також духовну запашність благодаті Божої, мир і радість у Дусі Святім.
“Нехай стане молитва моя, як кадило перед лицем Твоїм”, – промовляє псалмоспівець Давид (див. Пс. 140(141)). “І знявся дим кадильний з молитвами святих від руки ангела перед Богом”, – читаємо в Апокаліпсисі (див. Об. 8.4). “А коли Він узяв книгу, то чотири тварини й двадцять чотири старці попадали перед Агнцем, а кожен мав гусла й золоті чаші, повні пахощів, а вони – молитви святих. І нову пісню співають вони, промовляючи: «Ти достойний узяти цю книгу, і розкрити печатки її, бо Ти був заколений, і кров’ю Своєю Ти викупив людей Богові з усякого племені, і язика, і народу, і люду. І Ти їх зробив для нашого Бога царями й священиками, – і вони на землі царюватимуть!” (Об. 5.8–10).
Ладан був принесений Ісусові уже як Священику – як Тому, Хто Сам Себе принесе у викупну жертву за гріх всього людства. Христос містично – це Той Великий Ієрей, Перший Священик, про Якого сказав “апостол народів” Павло:
“Отож, мавши великого Первосвященика, що Небо перейшов, Ісуса, Сина Божого, тримаймося сповідання нашого!
Бо ми маємо не такого Первосвященика, що не міг би співчувати слабостям нашим, але випробуваного в усьому, подібно до нас, окрім гріха…
Цей, що навіки лишається, безперестанне Священство Він має.
Тому може Він завжди й спасати тих, хто через Нього до Бога приходить, бо Він завжди живий, щоб за них заступатись.
Отакий бо потрібний нам Первосвященик: святий, незлобивий, невинний, відлучений від грішників, що вищий над небеса,
що потреби не має щодня, як ті первосвященики, перше приносити жертви за власні гріхи, а потому за людські гріхи, – бо Він це раз назавжди вчинив, принісши Самого Себе” (Євр. 4.14–15; 7.24–27).
І, нарешті, смирна. Смирна – це благовонний бальзам, мазь, якою намащували тіло покійника. Смирна була принесена новонародженому Месії, як дар Людині, Якій належить померти на хресті. Христос Священик, але Він же і жертва – Агнець Непорочний, що заколюється за гріх світу. І саме цей, останній дар, і був прообразом  великої й смиренної Жертви. Неоціненної Жертви…


ХРИСТИЯНСЬКІ ВІТАННЯ

Запитання: До мене в хату завітали священнослужителі з йорданським кропленням, і привіталися: “Христос хрестився!” А я не знала, як відповісти. Розкажіть, будь ласка, як прийнято вітатися в православ’ї, і як правильно звертатися до священнослужителів?
Відповідь: Дійсно, проблема незнання віруючими елементарних, здавалося б, аспектів релігійного життя, – є сумною ознакою нашого часу. До одних з таких атрибутів церковної традиції належать і православні вітання. То як же прийнято вітатися в православній церкві? А як взагалі вітались перші християни? Як здоровкався Сам Христос? Апостоли?
Христос, посилаючи апостолів Своїх на проповідь, вчив їх:
“Як до дому ж якого ви ввійдете, то найкраще кажіть: «Мир дому цьому!»” (Лк. 10.5). Сам Ісус вітався словами “Мир вам”. Справді, мир – найбільше надбання християнина. Мир з Богом і людьми. Мир і радість в серці людини. Апостол Павло вчить нас, що Царство Боже – це праведність, і мир, і радість в Дусі Святім (Рим. 14.17). І при народженні Ісуса Христа ангели на Небі промовляли: “Слава Богу на висоті, і на землі мир, і в людях добра воля!” (Лк. 2.14).
“Радуйся!”, “Радуйтесь!” – іще одне вітання, яке ми зустрічаємо на сторінках Святого Письма. Цими словами здоровив архангел Гавриїл Діву Марію, благовістячи Їй народження від Неї та Духа Святого Дитинки – маленького Христа.
Апостольські Послання дають нам багатий матеріал для досліджень письмових вітань у часи апостолів і перших християн. Так, апостол Павло пише до вірних у Римі: “Благодать вам та мир від Бога, Отця нашого, і Господа Ісуса Христа!” У Першому посланні до Тимофія він вітається: “...благодать, милість, мир від Бога Отця і Христа Ісуса, Господа нашого!” Друге соборне послання святого апостола Петра починається словами: “...благодать вам та мир нехай примножаться в пізнанні Бога й Ісуса, Господа нашого!”
А як же прийнято вітатися в сучасній православній церкві? Залишилось першохристиянське привітання “Мир вам”, на яке православні відповідають “І духові твоєму” (протестанти на це відкажуть: “З миром приймаємо”). Також зустрічаємо один одного словами “Слава Ісусу Христу!”, на що відвічаємо “Слава навіки”. При привітанні “Слава Богу!” – відповідаємо “Навіки слава Богу”. Коли ж до вас здороваються “Христос посеред нас!” – необхідно відповісти “І є, і буде”.
На свято Різдва Христового православні поздоровляють один одного вітанням: “Христос народився!”, “Славмо Його!” – лунає у відповідь. На Водохрище: “Христос хрестився!” – “В річці Йордані!” І, нарешті, у Великдень: “Христос воскрес!” – “Воістину воскрес!”
А як же правильно озиватися один до одного? Православні, звертаючись до брата чи сестри у Христі, так і говорять: “брате Іване”, “сестро Маріє”... Так вчив нас Ісус Христос: «...один вам Учитель, а ви всі брати», – мовить Він в Євангелії від Матвія. Апостоли і перші християни називали один одного братами. Звертання “брати”, “браття”, “брате” десятки разів можна зустріти у книгах Нового Заповіту. Зустрічаються там й інші звертання, що свідчать про різний ступінь досконалості братів-християн, або ж про різні дари Духа Святого членам Церкви Христової. Деякі з цих звертань дійшли до сьогоднішнього часу. Таке звертання “отець” (в українській традиції – “пан отче”) до священнослужителя, який є інструментом в руках Божих, вісником Божим, який повинен нести Слово Бога Живого, Його Вчення усім народам, “хрестячи їх во Ім'я Отця, і Сина, і Святого Духа”.
В книзі пророка Малахії сказано: “Бо уста священикові знання стережуть, та Закона шукають із уст його, бо він ангел (тобто вісник) Господа Саваофа” (Мал. 2.7). Звертання «отець» визначає найвищий ступінь досконалості християнина: “Пишу вам, отці, бо ви пізнали Того, Хто від початку”, – звертається до досконалих апостол Іван. Отці – це той щабель, на якому відкривається найвище пізнання Сущого від початку. І таким чином звертання до священнослужителя “отець”, є своєрідним авансом, духовним титулом, який повинен постійно нагадувати духовній особі про те хто він, і яких дій, яких знань, якого досконалого життя вимагає від нього його служіння. А також і те, що суттю цього служіння є духовне відродження пастви, приведення до Господа усе нових і нових духовних чад, визволених за допомогою міцного неводу Слова Божого із бурхливих вод “житейського моря, схвильованого спокус бурею” світу цього. Як висловився апостол Павло:
“...остерігаю (вас), як своїх любих дітей.
Бо хоч би ви мали десять тисяч наставників у Христі, та отців не багато; а я вас породив у Христі Ісусі через Євангелію...” (1Кор. 4.14–15).
Коли пастир церкви, отримавши дар Духа Святого, пасе отару Божу – ми повинні розуміти, що істинний пастир – то Господь. Коли проповідник Євангелії Правди згідно із заповітом Божим “іде і навчає усі народи” всьому тому, що заповів нам Ісус, – ми пам’ятаємо, що один нам Учитель – Господь. Коли священнослужитель духовно народжує новонавернених в Царство Боже – ми розуміємо, що один у нас Отець, що на Небі...
У православній традиції прийняті й інші звертання до духовних осіб в залежності від їхнього ієрархічного становища. Так, до єпископа звертаємося “ваше преосвященство”, до архієпископа та митрополита – “ваше високопреосвященство”, до патріарха – “ваша святість”. Інколи, коли за особливі заслуги церква присвоює духовній особі титул “блаженніший”, то звертаємося “ваше блаженство”.


СУБОТА ГОСПОДНЯ
Запитання: Нещодавно мала розмову з віруючими церкви адвентистів сьомого дня, під час якої вони гостро дорікнули мені за те, що ми, православні, змінили суботу Господню на неділю, а це, мовляв, гріх... Поясніть, чи так це насправді? 
Відповідь: Що таке гріх? Як вчить нас Святе Письмо: “Гріх – то беззаконня” (1Ів. 3.4). Отже, гріх – це ніщо інше, як порушення Закону Божого. Саме в цьому, в порушенні Закону, а точніше в порушенні четвертої Заповіді Закону Божого й полягає звинувачення, що про нього розповідає сестра... Що ж, давайте розглянемо це питання якомога детальніше, тим більше, що воно належить до категорії запитань, які найчастіше задають вірні під впливом ідеологічного пресингу так званих “суботників” – представників тих протестантських конфесій, які сповідують святкування суботи, як сьомого дня тижня в єврейському календарі.
Для з’ясування суті питання повернімося до першоджерела – власне до Закону Божого. Для цього відкриймо другу книгу Біблії, “Вихід”, і прочитаймо 20-й розділ з 8-го вірша:
“Пам’ятай день суботній, щоб святити його!
Шість днів працюй і роби всю працю свою,
а день сьомий – субота для Господа, Бога твого: не роби жодної праці ти й син твій, та дочка твоя, раб твій та невільниця твоя, і худоба твоя, і приходько твій, що в брамах твоїх.
Бо шість днів творив Господь небо та землю, море та все, що в них, а дня сьомого спочив, тому поблагословив Господь день суботній і освятив його” (Вих. 20. 8–11).
Через ряд певних причин протестантизм (і, нажаль, сучасне православ’я здебільшого також) впав у буквалізм, по букві трактуючи Святе Письмо, забуваючи слова “апостола народів” Павла: “Буква вбиває, а дух оживляє” (див. 2Кор. 3.6). Таке буквальне тлумачення Писання й призвело до хибного розуміння самого акту творення.
Адвентисти сьомого дня (як і представники інших “юдействуючих”) тлумачать шість днів створення світу як буквальні шість днів (тобто шість діб по двадцять чотири години). Будь-яка неупереджена людина одразу зазначить у такому трактуванні першого розділу книги “Буття” як мінімум декілька слабких місць, цілком достатніх для його спростування. По-перше, слово, яке перекладачі Біблії переказали як “день” староєврейською мовою (мовою гебру – іврит, що нею написане П’ятикнижжя Мойсеєве), звучить “йом”, і означає також період, етап. Тут мова іде, поза всяким сумнівом, про шість великих періодів, етапів (“днів”) створення світу. І кожен з цих етапів тривав тисячі, мільйони, мільярди років. Бо хто виміряв день Господній?
“Нехай же одне це не буде заховане від вас, улюблені, що в Господа один день – немов тисяча років, а тисяча років – немов один день!” (2Петра 3.8); “Бо в очах Твоїх тисяча літ, – немов день той вчорашній, який проминув...” (Пс. 89(90).4). 
Отже, як бачимо, не творив Господь світло в понеділок, твердь у вівторок, море в середу, а світила  у четвер. Та Йому це було й не потрібно. Господь – Творець, але Він же і Законодавець! І немає сенсу Йому порушувати власні закони – об’єктивні, вселенські закони розвитку (“еволюція” – латинською evolutio, від evolvo – “розгортаю”). Хоча, безумовно, можна спробувати зобразити Бога таким собі всемогутнім штукарем що, сплескуючи у долоні, миттєво творить Всесвіт. Та й прикрити подібне казково-байкарське тлумачення є чим. Для цього достатньо скористатися цитатою із Святого Письма: “Нічого для Тебе нема неможливого!”, і орудувати нею як універсальним прикриттям своїх наївних поглядів та догм. 
По-друге, слово, яке в наших бібліях записане як “субота”, в дійсності звучить як “шабат”, і означає “спокій”. Насправді необхідно просто перекласти це слово на українську мову, і все стане на свої місця! Бо перекладачі Біблії на мови світу, зокрема на українську, перебуваючи у тому-ж таки полоні букви, уявляючи шість днів творення як буквальний тиждень, залишили гебрейське “шабат”, “день спокою”, в інтерпретації “субота”.
Як же насправді звучить четверта Заповідь українською мовою?
“Пам’ятай день спокою, щоб святити його!
Шість днів працюй і роби всю працю свою, а день сьомий – день спокою для Господа, Бога твого...
тому поблагословив Господь день спокою і освятив його”.
Тепер зрозуміло, що навіть у буквальному значенні четверта Заповідь говорить не про суботу, а про сьомий день. І, якщо в Україні першим днем тижня є понеділок то, відповідно, сьомим – неділя! Це то і є субота Господня, мовою гебру “шабат”, українською – “день спокою”. І в цей день ми відпочиваємо від усієї праці своєї, і цей день присвячуємо Богові. Якби жили ми в Ізраїлі, де робочий тиждень починається з неділі (неділя за єврейським календарем – перший день тижня), то сьомий день випадав би у нас на суботу. Але поза як ми живемо в країні, де перший день – понеділок, то і сьомим днем у нас є саме неділя.
Тепер повернімося знову до Святого Письма. Підтвердженням того, що біблійною мовою субота – то не день тижня, а день спокою, є те, що в старозавітній Церкві існували поняття суботнього місяця (сьомого місяця року) і суботнього року (сьомого року, року прощення або відпущення). Але ніде не бачимо місяця чи року-понеділка, року-вівторка, року-середи...
Наведу іще декілька на мою думку цікавих аргументів на користь того, що поняття “єврейська календарна субота” і “субота Господня” – далеко не тотожні. Як сказав Господь:
“Субота постала для чоловіка, а не чоловік для суботи,
а тому то Син Людський (тут – Христос) Господь і суботі” (Мк. 2.27–28)...
Під час богословських дискусій на тему суботи наші брати адвентисти постійно наголошують, що субота дана людству від створення світу. На підтвердження цієї тези, як правило, наводяться слова з Писання:
“І скінчив Бог дня сьомого працю Свою, яку Він чинив. І Він відпочив у дні сьомім від усієї праці Своєї, яку був чинив.
І поблагословив Бог день сьомий, і його освятив, бо в нім відпочив Він від усієї праці Своєї, яку, чинячи, Бог був створив” (Бут. 2.2–3).
Як уже було зазначено нижче, мова тут іде не про день тижня, а про день спокою, про етап завершення творіння, про період гармонії Бога й людини, людини й природи, природи і Бога, – період насолоди плодами мудрості, доброти й слави Сущого. І цей то стан відпочинку Господнього, стан миру і радості в Дусі Святім, стан царювання у твориві Божої Любові, стан райського спокою, стан Царства Божого – і поблагословив, і освятив Творець. Ця то Субота, цей Шабат, цей Сьомий День, цей День Спокою і став “днем відпочинку” для Господа! Але якщо навіть уявити собі, що мова йде просто про день тижня, то і тут, по букві, субота тільки освячена і поблагословлена, але святкувати її поки що не наказано! Перше святкування суботи відбулося лише після виходу народу Ізраїля із Єгипту...


2. “Цей день, що його створив Господь...”

Причина встановлення святкування суботи для народу Божого висвітлюється на сторінках Святого Письма у книзі “Повторення Закону”:
“Пильнуй дня суботнього, щоб святити його...
І будеш пам’ятати, що був ти рабом в єгипетському краї, і вивів тебе Господь, Бог твій, звідти сильною рукою та витягненим раменом (синодальний переклад: “м’язом високим”), тому наказав тобі Господь, Бог твій, святкувати суботній день”(див. Повт. Зак. 5.12–15). І перший раз буквальне святкування суботи згадується уже після виходу народу Ізраїля з єгипетського полону, про що й читаємо в книзі “Вихід”:
“І сказав Господь до Мойсея: «Аж доки ви будете відмовлятися виконувати заповіді Мої та закони Мої? (Заповіді Любові, виконуючи які ми вкушаємо життєдайні плоди благодатного Древа – духовного древа Життя, древа вічного пізнання Волі Божої, що вкушали їх перші люди віри в садку Едемському. Ті Заповіді Любові, прийнявши які “вірою Авель приніс Богові жертву кращу, як Каїн”, а Енох “вірою... був перенесений на Небо, щоб не бачити смерті”. Ті самі Заповіді Любові, які дали змогу Ноєві “стати спадкоємцем праведності, що з віри вона”, а Авраамові, який прийняв їх у вигляді Мелхиседекових хліба й вина, назватися другом Господнім. Це ті самі Заповіді, що були дані людству споконвіку: “Возлюби Господа, Бога свого усім серцем своїм, і всією душею своєю, і всіма силами своїми, і всім своїм розумом; і ближнього свого, як самого себе...” Возлюби, а для цього змирись...).
Побачте, – Господь дав вам суботу (тут: подивіться – через жорстокосердя ваше Господь вимушений розгорнути для вас Єдину Свою Заповідь “Возлюби” у вигляді десяти конкретних пунктів підзаконного служіння. Та настане повнота часу, і Предвічний Логос, Бог Слово, Господь прийде на землю во плоті. Тоді Він виконає і знову підійме Закон Божий, Десять Заповідей, на вікодавню, твірну, благодатну та благословенну висоту Заповіді Любові. Але допоки відродиться віра смиренна, що чинна любов’ю, “під Законом стережено буде вас”) тому Він дає вам шостого дня хліба двох днів. Сидіть кожен у себе, – нехай сьомого дня не виходить ніхто з свого місця!»
І сьомого дня народ відпочивав”(див. Вихід 16.11–30).
Отож, як бачимо, перше святкування сьомого дня єврейським народом відбулося в пустині Сін після виходу їх із єгипетського краю. І встановлене воно було на згадку про спокій, мир і радість у Дусі Святім, благословенний відпочинок Господній, що був в серцях перших людей віри ув Едемі, а також про радість від звільнення Богом народу Свого з єгипетського рабства, радість переходу, перескочення, “песаху”, про радість Пасхи для Господа (єврейською “пасха”, “песах” – “перехід”, “перескочення” – звільнення від згуби, перехід зі стану рабства гріха у стан свободи духа).
Тепер погляньмо на Закон Божий, і на 4-ту Заповідь зокрема з позицій Церкви новозавітної, народу Божого часів після приходу Христа во плоті. Чи відмінив Господь Закон Божий – Десять Заповідей? Безумовно, ні! Недаремно ж ці Заповіді були написані “перстом Божим” на “кам’яних таблицях”. Адже камінь – вічний матеріал, і символічно це означає, що Закон Божий даний нам навіки. Та й і так зрозуміло, що не можна зватися християнином, і порушувати Заповіді – вбивати, красти, чинити перелюб і т. ін. А як же 4-та Заповідь: “Пам’ятай день спокою”(нагадаю, що єврейське “шабат, субота” – “спокій”)? Безумовно, необхідно  виконувати і її! Тільки виконувати, грунтуючись не на традиціях ортодоксального юдаїзму, а на вічному камені “духовної скелі... а та скеля – Христос”...
Єврейська календарна субота по букві була встановлена для стародавнього Ізраїля, що його звільнив Господь із рабства єгипетського. Але духовно провіщала вона Новозавітну Пасху, нове звільнення – звільнення усього людства від рабства диявола. “Так бо Бог возлюбив світ...” Саме Христос звільнив людей від влади сатани і спас їх Своїм воскресінням, як і співаємо ми у радісному великодньому тропарі: “Христос воскрес із мертвих, смертю смерть подолав, і тим, що в гробах, життя дарував”. Наша Пасха – Христос! – виголошуємо ми. Цей день – день воскресіння Христового, є днем духовного звільнення усього людства від рабства гріха. В цей день “вивів нас Господь, Бог наш, сильною рукою та витягненим раменом”. Тому і “наказав нам Господь, Бог наш, святкувати цей день спокою”.
“Камінь, що його будівничі відкинули, той наріжним став каменем, –
від Господа сталося це, і дивне воно в очах наших!
Цей день, що його створив Господь, – радіймо та тішмося в нім!” (Пс. 117(118).22–24).
Але, якщо поглянути на день воскресіння Христового по букві, то який же це день за єврейським календарем? Коли буквально сталося воскресіння? Це сталося у 1-й  день єврейського тижня, який зветься тепер неділею, і святкується християнами, ставши днем спокою, суботою Господньою!
І, нарешті, що говорить нам відносно святкування старозавітної суботи Святе Письмо Нового Заповіту? Наведу лише декілька цитат:
 “[Одного разу] Ісус переходив ланами в суботу. А учні Його зголодніли були, і стали зривати колосся та їсти.
Побачили ж це фарисеї, та й кажуть Йому: «Он учні Твої роблять те, чого не годиться робити в суботу»...
А Він відповів їм:
...Коли б знали ви, що то є: «Милости хочу, а не жертви», то ви не судили б невинних...
Бо Син людський Господь і суботі!” (Мф. 12.1–8);
 “І сказав Він до них (до фарисеїв): «Субота постала для чоловіка, а не чоловік для суботи»...” (Мк. 2.27).
 Іще  в часи апостольські деякі з юдействуючих християн нав’язували старозавітні обряди, у тому числі святкування суботи, членам Церкви (зокрема Галатам), на що апостол Павло гостро реагує, попереджуючи:
“А тепер, як пізнали ви Бога (Бога, що Йому на Ім’я Любов!), чи краще – як Бог вас пізнав, – як вертаєтесь знов до слабих та вбогих стихій, яким хочете знов, як давніше, служити?
Ви вважаєте пильно на дні та на місяці, і на пори та роки.
Я боюся за вас, чи не дармо я працював коло вас?..” (Гал. 4.9–11).
 В ті давні часи ортодоксальні юдеї постійно докоряли першим християнам за недодержання старозавітної суботи. Той самий докір із уст юдеїв та юдействуючих християн звучить і тепер. Але й нині відповіддю їм нехай будуть слова апостола народів Павла:
“Тож, хай ніхто вас не судить за їжу, чи за питво, чи за чергове свято, чи за новомісяччя, чи за суботи, –
бо це – тінь майбутнього, а тіло – Христове” (Колос. 2.16–17).


ТАКІ НЕЛЕГКІ ПИТАННЯ

Запитання: Чи має право служитель Церкви зловживати своїм саном, примушуючи парафіян працювати на нього?..
Відповідь: На це запитання відповідь одна – безумовно, ні! Примушувати – означає чинити тиск, використовувати насилля. А це – не християнський підхід. Тим більше недопустимо таким чином вирішувати свої проблеми священнослужителю, якого Господь називає ангелом, тобто вісником Своїм. В книзі пророка Малахії, 2-й розділ, 7-й вірш, читаємо: “Бо уста священика знання стережуть, та Закона шукають із уст його, бо він ангел Господа Саваофа”. І не може священнослужитель, якщо він є дійсно вісником Божим, опускатися до примусу мирян. Хоча, безумовно, світські засади увійшли і у церковне життя. І серед служителів церкви трапляються, як сказав апостол Павло, “вовки люті, що отари не щадять” (див. Дії 20.29), які, забувши про свій сан, відкинули дану їм в таїнстві хіротонії (священства) благодать Святого Духа, і чинять ті чи інші неподобства (про подібне інколи розповідають засоби масової інформації, і такі публікації шокують не лише вірних).
Сказане  апостолом Павлом стосується  і тих церковнослужителів, які дозволяють собі керувати Церквою за допомогою сили. У книзі пророка Захарія Господь наголошує: “Не силою й не міццю, але тільки Моїм Духом, говорить Господь Саваоф” (Зах. 4.6). А Дух Божий – це Дух Любові, бо “Бог є любов, і хто пробуває в любові, пробуває той в Бозі, і в нім Бог пробуває!” (1Ів. 4.8, 16). Правила святих апостолів недвозначно наголошують:
“Велимо єпископа, пресвітера чи диякона, що хоче страшити вірних, що грішать, чи невірних, що образили,... позбавити священного сану. Бо ж Господь аніяк не вчив нас цього; навпаки, коли Його били, Він не відповідав ударами, коли докоряли Йому, Він не докоряв взаємно, і, страждаючи, не погрожував” (Апостольські Правила, 27-й канон).
Отже, як бачимо, заставляти, примушувати своїх парафіян працювати на себе священнослужитель права не має. З іншого боку, така ситуація може виникнути через те, що самі парафіяни не знають Слова Божого, і не розуміють свого обов’язку забезпечити матеріальний добробут священнослужителя. Бо не може служити священик “двом панам”, не має права він перейматися матеріальним, тривожитись проблемами: як прогодувати і одягнути себе й свою сім’ю. Не повинен священнослужитель думати “про волів, прокладання борозни та про корми для телиць”. Думки священика мають бути цілком захоплені “мудрістю, що вона від книг”, бо він “ангел” – себто вісник Господа Саваофа. Про це говорить нам премудрий Сирах:
“Мудрість від книг набувається в благоприємний час дозвілля, і хто мало має своїх занять (по добуванню хліба щоденного), може набути мудрості.
Як може зробитися мудрим той, хто керує плугом і хвалиться кнутом, ганяє волів і заклопотаний їхньою роботою, і якого розмова лише про молодих волів? Серце його зайняте тим, щоб прокладати борозни, і піклування його – про корми  для телиць” (Сирах 38.24).
Отже, для того, щоби серце пастиря не було зайняте життєвими клопотами, а всі помисли його були спрямовані лише на справи церковні – на те, як би найкращим чином прислужитися Божій справі, вести паству до Царства Небесного, – розважливі парафіяни мають належним чином дбати про добробут свого священика.
Про це чітко говорить нам Святе Письмо. І тому горе-пастирю, що примушує прихожан працювати на себе, варто було б краще озброїтись Словом Божим, і прочитати з амвону церкви на черговій проповіді оцю цитату з Послання апостола Павла до коринфян:
“Хіба ж я не вільний? Чи ж я не апостол? Хіба я не бачив Ісуса Христа, Господа нашого? Хіба ви – то не справа моя перед Господом?
Коли я не апостол для інших, то для вас я апостол (“апостол” – грецькою “посланець”), – ви бо печать мого апостольства в Господі.
Оце оборона моя перед тими, хто судить мене.
Чи ми права не маємо їсти та пити?..
Хіба я один і Варнава не маємо права, щоб не працювати?
Хто коштом своїм коли служить у війську? Або хто виноградника садить, і не їсть з його плоду? Або хто отару пасе, і не їсть молока від отари?
Чи я тільки по-людському це говорю? Хіба ж і Закон не говорить цього?
Бо в Законі Мойсеєвім писано: «Не в’яжи рота волові, що молотить». Хіба за волів Бог турбується?
Чи говорить Він зовсім для нас? Для нас, бо написано, що з надією мусить орати орач, а молотник – молотити з надією мати частку в своїм сподіванні.
Коли ми сіяли вам духовне, чи ж велика то річ, як пожнемо ми ваше тілесне?
Як право на вас мають інші, то тим більше ми...
Хіба ви не знаєте, що священнослужителі від святині годуються? Що ті, хто служить вівтареві, із вівтаря мають частку?
Так і Господь наказав проповідникам Євангелії жити з Євангелії...” (1Кор. 9.1–15).


НЕХАЙ БУДЕ ВОЛЯ ТВОЯ…

Запитання: Чому буває так, що молишся, і не отримуєш відповіді на молитву?..
Відповідь: Самé слово “молитва” означає – зв’язок. Зв’язок між людиною і Богом. І якщо Господь не відповідає на нашу молитву, – значить цей зв’язок не відбувся. Я свідомо не розглядаю тут часовий план, коли для зміни обставин нашого життя по молитві віри просто необхідний час. Адже ж сказано: “По вірі вашій хай буде вам!” Тобто тут грає дуже важливу роль у першу чергу саме сила нашої віри. Адже чим сильніша віра – тим швидше прийде і відповідь на молитву. Це, думаю, і так зрозуміло. Я розглядаю тут аспект власне не сили віри, але радше якості самої молитви. Хоча, безумовно, ці поняття найтіснішим чином пов’язані. Чим сильніша віра – тим якісніша й молитва.
Так от, щодо якості молитви. Тут маємо два важливі моменти: По-перше чи було прохання, висловлене Богові нашими устами, власне молитвою? І, по-друге, чи згідно волі Божої воно було висловлене?..
Щодо першого, то нагадаю, що молитва – це не що інше, як зв’язок з Богом. А зв’язок цей відбувається лише тоді, коли, за словом Феофана Затворника, “серце зігрілось, і тепло до Бога взиває”. Отже, якщо не зігрілось – то це насправді і не молитва, а елементарне коливання повітря. З таким же успіхом можна було б записати своє прохання на магнітофонну плівку, і просто прокручувати її перед іконою. 
Святий Никодим Святогорець розрізнює три основні ступені молитви:
1) молитва вуст;
2) молитва розуму;
3) молитва серця.
Він каже:
“В першому випадку молитва буває лише словесна, і вона зовсім не є молитвою; в другому – зі словесною з’єднується і молитва мислена, і це є молитва недосконала, неповна. Повна і справжня молитва є тоді, коли з словом молитовним та молитовною думкою поєднується й молитовне відчуття”.
Як же здобути справжню, дієву молитву? “Царство Боже зусиллями береться…” Молитва дається по благодаті Божій, і здобувається вона завдяки наполегливості у молитовній практиці. Ось як про це пише святитель Феофан:
“…Надихніться надією і упованням, що Господь, бачачи працю вашу над молитвою та старанність, з якою ви шукаєте навику в ній, дасть вам, нарешті, молитву, – і вона, ствердившись у серці, буде сама бити з нього джерелом. Цей блаженний плід є плодом труда молитовного!”
Тепер щодо другого моменту – молитися згідно волі Божої. Сказано:
“І оце та відвага, що ми маємо до Нього, – що коли чого просимо згідно волі Його, то Він слухає нас.
А як знаємо, що Він слухає нас, чого тільки ми просимо, то знаємо, що одержуємо те, чого просимо від Нього” (1Ів. 5.14–15).
От стрижень молитви! Молитися згідно з волею Божою!
Як часто ми просимо щось у Господа в молитві, не знаючи волі Його щодо нашого прохання! І як часто розчаровуємося у молитві… Ми просимо: Господи, дай нам те-то і те, зміни обставини нашого життя так-то і так... Але, не знаючи волі Божої, не знаючи слова Божого (бо ж воля Божа заховується в слові Його!) – не отримуємо того, чого просимо. “Нехай буде воля Твоя як на Небі, так і на землі…” Нехай буде воля Твоя як на Небі (на тверді Закону Твого), так і в нашому житті, – благаємо ми… – А чи знаєш закон Мій, чи знаєш слово Моє, чи знаєш волю Мою? – запитує нас Господь. – А, може, молишся у протиріччі із нею? Бо якщо не отримуєш, то лише з двох причин: або не так молишся, або не про те молишся. Не так – не у молитві серця; і не про те – не згідно з волею Моєю…
Воля Божа виражена у слові Його. Саме від Слова віра (див. Рим. 10.17). Саме в ньому ми можемо знайти відповіді на всі запитання, які ставить перед нами життя. І якщо ми знатимемо його, це “живе і діяльне” Слово, якщо знатимемо волю Божу згідно усіх проблем нашого життя, і молитимемось згідно із нею, – то обов’язково отримаємо відповідь! Обов’язково збудуться в нашому житті оці сповнені надії й любові слова Господні: “І все, чого ви в молитві попросите з вірою, – то одержите” (Мф. 21.22).


БАПТИСМА

Запитання: Християни-баптисти стверджують, що правильним є хрещення тільки через повне занурення, а хрещення через обливання – не дійсне. Чи так це насправді?
Відповідь: Слово “хрещення” у першоджерелі звучить як “баптисма”, і буквально перекладається як “занурюю”, або ж “повне занурення”. Тому-то канонічно правильним є виконання цього обряду саме через повне занурення.
Святі апостоли називали хрещення “водяним купелем у Слові”, або “купіллю відродження” (див. Послання святого апостола Павла до ефесян, 5 розділ, 26 вірш; до Тита, 3.5), чим воно і є насправді. В іншому місці хрещення порівнюється з покладанням у гріб, тобто з розп’яттям в собі гріха, смертю для гріха і воскресінням у життя вічне. Тому-то канони православної церкви й передбачають під час звершення таїнства хрещення повністю занурювати новоохрещуваного у воду – символ Слова, віри й Благодаті, – з проголошенням слів: “Охрещується раб Божий (ім’я) во Ім’я Отця, Амінь. І Сина, Амінь. І Святого Духа, Амінь”.
Хрещення через обливання Церква теж визнає, але не схвалює як неканонічне. Воно передбачене для виключних випадків: коли немає можливості здійснити обряд канонічно – відсутність водойми чи взагалі достатньої кількості води при нагальності здійснення таїнства, хвороба або немічність охрещуваного тощо. Також православ’я вважає допустимим і дійсним здійснення обряду через посипання піском (от воно – символічне “покладання у гріб”!) в умовах пустелі. Церква також визнає християнський подвиг мучеництва за віру неохрещених як “хрещення кров’ю”. 
У давнину чи не при кожному християнському храмі обов’язково будувалися так звані “баптистерії” – спеціальні купальні для здійснення хрещення вірних. Згодом, через ряд суб’єктивних (а інколи й об’єктивних) причин ця традиція була втрачена, і сьогодні у більшості випадків (окрім хрещення немовлят) хрещення здійснюється таки через обливання. Як це часто буває, виключення стало правилом. Втім, “немає поганого, щоб на добре не вийшло”. Відхід так званих “канонічних” і “неканонічних” церков від джерел канонічного права Православ’я лише підкреслює духовно-символічну сторону православної обрядовості, і вказує на необхідність перегляду певних канонів церкви.
Усе вищесказане є підставою для детальнішого розгляду феномену хрещення як обряду, символу і таїнства.
По-перше, як бачимо із Святого Письма, хрещенню обов’язково повинно передувати покаяння в гріхах свого минулого, язичеського життя. Христос починає Свою проповідь словами, якими завершує її Іван Хреститель: “Покайтеся, бо наблизилось Царство Боже!” І в книзі Діянь апостольських святий апостол Петро проголошує:
“Покайтеся, і нехай же охреститься кожен із вас у Ім’я Ісуса Христа (нехай дасть “достойний плід покаяння”, зануриться у смирення: “Навчіться від Мене, бо Я тихий і серцем покірливий (синодальний переклад: “смиренний серцем”; новий переклад отця Івана Хоменка: “сумирний серцем”), – і знайдете спокій душам своїм (і знайдете мир та радість у Дусі Святім – те Царство Боже, яке насправді в нас і заховується)…” (Євангеліє від Матвія, 11 розділ, 29 вірш)) на відпущення ваших гріхів, – і дара Духа Святого ви приймете (народитеся від води покаяння і Духа Святого, бо Бог лиш “смиренним дає благодать”)!” (Дії святих апостолів, 2 розділ, 38 вірш).
По-друге, хрещення полягає у зануренні в Слово – в пізнанні правди Божої, яка є джерелом спасаючої віри. Бо ж “віра від слухання, а слухання через Слово Христове” (До римлян, 10.17). “Спочатку було Слово…” І саме це Слово істини, “духовне вчення смирення”: Возлюби, а для цього змирись, – і приводить нас до народження згори, до віри правдивої, смиренної, що чинна любов’ю, – віри Христової.
“Він нас породив словом правди” – промовляє апостол Яків (Соборне послання святого апостола Якова, 1 розділ, 18 вірш).
“…Христос полюбив Церкву, і віддав за неї Себе,
щоб її освятити, очистивши водяним купелем у Слові,
щоб поставити її Собі славною Церквою, що не має плями чи вади, чи чогось такого, але щоб була свята й непорочна!”, – вторує йому “апостол народів” Павло (До ефесян, 5.25–27).
Тож по-третє, хрещення є повним зануреним у віру:
“Хто увірує й охреститься (охреститься – грецькою “баптисма” – “повністю зануриться” в цю віру смиренну), – буде спасений, а хто не ввірує – засуджений буде” (Євангеліє від Марка, 16 розділ, 16 вірш).
І нарешті, хрещення є зануренням у Благодать – духовним воскресінням, зростанням, поступовим заглибленням у Дух Святий аж до повного хрещення цим Духом Благодаті (що символізується в православ’ї таїнством миропомазання), – благодатним відродженням в Бозі. Апостол Павло свідкує про християн:
“І такими (неправедними) були дехто з вас, але ви обмились, але освятились, але виправдались Іменем Господа Ісуса Христа й Духом нашого Бога”;
“Він нас спас не з діл праведності, що ми їх учинили були, а з Своєї милості через купіль відродження й обновлення Духом Святим (не водою буквальною, криничною, але очищувальною водою покаяння, купіллю водною слова, віри й благодаті Божих!)” (Перше до коринфян, 6.11; до Тита, 3.5).
Хрещення є також обітницею Богові доброї совісті, як і сказано у апостола:
“Того образ, хрещення – не тілесної нечистості позбуття (не знак того, що ось хрещений – значить уже безгрішний), але обітниця Богові доброго сумління (обітниця іти шляхом спасіння – суворим і ясним шляхом віри, шляхом смирення та аскези, стриманості й молитви), – спасає тепер і нас воскресінням Ісуса Христа…” (Перше Петра, 3.21). 
Сам обряд хрещення – це не лише духовні підпори, які допомагають православним, увійшовши в молитовний стан зв’язку із Богом, здобути в хрещенні благодать Всесвятого Духа. Це також і видимий знак “для ангелів”, яким було свого часу старозавітне обрізання. І не лише ангелів – безплотних духів, – але й пастирів Церкви, які є ангелами (вісниками) Божими, і які, здійснивши обряд хрещення (видавши новоохрещеному “боргову розписку” (див. Євангеліє від Луки, 16 розділ, 1–8 вірші)), зобов’язані піклуватися про цю овечку Христову: “заблудлу відшукувати, хвору лікувати, поранену перев’язувати, сполохану заспокоювати”. Як і сказано:
“Тож ідіть, і навчіть всі народи, хрестячи їх в Ім’я Отця, і Сина, і Святого Духа,
навчаючи їх зберігати все те, що Я вам заповів” (Від Матвія, 28.19–20);
“Бо уста священика знання стережуть, та Закона шукають із уст його, бо він Ангел Господа Саваофа” (Малахії, 2 розділ, 7 вірш). 
Як бачимо, суть хрещення полягає зовсім не в тому, щоб увійшовши у воду сухим, вийти із неї мокрим, – не у зовнішній формі, а в глибинній суті відродження людини. Хрещення – це духовне, містичне дійство, і дай нам Бог, зрозумівши це, повністю зануритися у віру (в Ім’я Отця); восиновити, здійснити цю віру у своєму житті (і Сина); і, нарешті, одухотворити її, піднявшись на висоти Духа, висоти обоження, висоти повного Богоєднання (і Святого Духа). Амінь.


СТРИМУЙТЕСЯ ВІД КРОВІ...

Запитання читача: У Новому Заповіті сказано, що можна їсти “все, що на ятках м’ясних продається”. Але також написано й стримуватися від крові... В магазинах сьогодні можна побачити ковбасу “кров’янку”. Чи дозволено їсти такі страви?
Відповідь: Дійсно, у Першому посланні апостола Павла до коринфян читаємо:
“Їжте все, що на ятках м’ясних продається, за сумління зовсім не турбуючись, – бо Господня земля, і все, що на ній...” (1 Коринфянам, 10 розділ, 25–26 вірші).
Слово Боже живе та діяльне і до сьогодні, тож мова тут йде не лише про ятки єрусалимських торговищ першого сторіччя нової ери, але й про прилавки сучасних базарів та крамниць. І, як бачимо, “їжте все...” А як же стосовно постанов Апостольського Собору, що відбувся у Єрусалимі близько 48 – 51 років по різдву Христовому:
“Бо зволилось Духові Святому і нам, – тягаря вже ніякого не накладати на вас, окрім цього необхідного: стримуватись від ідольських жертв та крові, задушенини та від блуду. Оберігаючись від того, ви зробите добре” (Дії, 15. 28–29)?
І як бути з канонами православ’я:
“Якщо якийсь єпископ, пресвітер, диякон або взагалі хтось із священного сану їстиме м’ясо з кров’ю душі його, або пошкоджене звіриною, чи мертвяка, хай буде видалений (з кліру), бо це забороняє закон. Але якщо це зробить мирянин, хай він буде відлучений” (Апостольські Правила, канон 63)?
Стосовно першого, то, безперечно, не про кров’янку а чи то сальтисон турбувалися апостоли на першому своєму соборі. Не про курку, роздерту собакою, клопоталися. Мова тут йшла про духовні речі. Лиха пожадливість та зажерливість, невситимий дух користолюбства – ось суть ідолянства нашого! Як і навчає апостол Павло:
“Отож, умертвіть ваші земні члени: розпусту, нечисть, пристрасть, лиху пожадливість та зажерливість, що вона ідолослуження, бо гнів Божий приходить за них на неслухняних” (Послання до колосян, 3. 5–6).
Дух же агресії та жорстокості, насильства та всякого утиску; дух самозвеличення та нелюбовності – це-то і є кровоточивість наша. Ось від якої “крові” нам треба стримуватись:
“Горе тому, хто кров’ю місто (себе, громаду, церкву) будує, хто беззаконням встановлює твердиню (закон Божий – в єдиному слові: Возлюби. Нелюбовність же – суть беззаконня)!” (Авакума, 2. 12).
“Задушенина” ж – задушенина духовна: тут образ ретроградства, бездуховності, консерватизму та лжеортодоксії. Не допускайте її в служінні вашому! – навчають апостоли. – Не зупиняйтесь на шляху, не уподібнюйтесь до гробів затхлих. Хай “дихання ваше”: життя, розвиток церкви не припиняються. Пам’ятайте про жінку Лотову, яка вийшла з Содому гріховного, але зупинилася в ході своїй, і відтак перетворилася на стовп соляний: вмерла духовно, законсервувалася. Не давайте місця мертвечині догматизму та обрядовірства, книжництва та фарисейства безплідного, щоб не почути вам оцього Господнього:
“Горе вам, книжники та фарисеї, лицеміри, що подібні до гробів побілених, які гарними зверху здаються, а всередині повні трупних кісток та всякої нечистості!
Так і ви, – назовні здаєтеся людям за праведних (за тих, що мають “дихання”, мають Духа), а всередині повні лицемірства та беззаконня (мертві, які затхнулись)...” (Євангеліє від Матвія, 23. 27–28).
Блуд та розпуста – це блуд наш зі світом. Не від світу повинна бути церква, не блудницею. Не тією “великою розпусницею”, що сидить над багатьма водами, які суть “народи та люди, і племена та язики”. Не тією, що з нею розпусту чинять сильні світу цього – “земні царі”, і вином розпусти її упиваються мешканці землі. Не тією, що на чолі її написане ім’я-таємниця для неї самої, бо не бачить себе, ознак часу не знаючи: “Великий Вавилон” – змішання чистого й нечистого, святого й не святого (див. Об’явлення, 17-й розділ).
Що ж до другого – до канонів церкви – то з цього приводу я уже висловився вище, у розділі “Канон”. Канони церкви у тому вигляді, як ми їх маємо сьогодні, значною мірою не відповідають уже реаліям сучасного життя, а тому насправді і не виконуються ні “канонічними”, ні так званими “неканонічними” церквами. Таким чином, давно уже назріла необхідність переглянути Канонічне право православної церкви, та внести в нього зміни у відповідності до вимог часу. Втім, щодо цього конкретного запитання (їсти м’ясо з кров’ю чи ні), то тут буква не суперечить духові, бо і буквально відмовляючись від крові – не згрішиш. Тим більше, що чим вище духовно піднімається людина, чим досконалішою вона стає, тим менше їй взагалі хочеться споживати м’ясо собі подібних.
Однак це уже тема окремої розмови...



ЗМІСТ

ІЩЕ НІЧ… .......................................................................................................................................1 стор.

ІЩЕ НІЧ… 
2). “І сонце затьмиться…” ..............................................................................................................2 стор.

ІЩЕ НІЧ… 
3). Пробудження Ноя ......................................................................................................................3 стор.

ІНШОЇ ОЗНАКИ НЕ БУДЕ! ..........................................................................................................4 стор.
(“На яку ознаку пророка Йони вказав Господь фарисеям, і як вона проявляється в теперішньому часі?”)

ІНШОЇ ОЗНАКИ НЕ БУДЕ! 
2). “Прийди, Господи Ісусе…” ......................................................................................................5 стор.

ГОСПОДЬ МІЙ І БОГ МІЙ! ..........................................................................................................7 стор.
(“Почула від свідків Єгови, що Христос, мовляв, зовсім і не є Богом во плоті, але простим творінням Божим, як і ми з вами, тільки досконалим. Чи це так? Які вірші із Святого Письма вказують на Божество Ісуса?”)

ВІДНОВЛЕННЯ ЗВ’ЯЗКУ .............................................................................................................8 стор.
(“Сьогодні ми маємо тисячі різноманітних конфесій. Чому так? І чи можливе з’єднання усіх релігій в одну?”)

БОГОРОДИЦЕ, ДІВО, РАДУЙСЯ!.. ..........................................................................................10 стор.
(“Чому православні християни вшановують Діву Марію, називаючи Її Богородицею? Чи правильно ми робимо, коли молимось до Неї? Адже сказано: «Немає іншого Ймення під небом, яким би ми могли спастися, окрім Імені Ісусового!»”)

БЛАЖЕННІ УБОГІЇ ДУХОМ ......................................................................................................12 стор.
(“Що означають слова Господні «Блаженні убогії духом»? Які «убогі» маються тут на увазі?”)

БУЛА Б ВІРА… ............................................................................................................................13 стор.
(“Чому ви хрестите немовлят, адже сказано: «Тож ідіть, і навчіть всі народи, хрестячи їх в Ім’я Отця, і Сина, і Святого Духа…» Отже спочатку треба навчити, а потім уже охрестити, бо Благодать дається по вірі”)

ЧИСЛО ЗВІРА ...............................................................................................................................14 стор.
(“Розкажіть будь ласка про число звіра: що воно означає? Публікації на цю тему вкрай суперечливі і не завжди переконливі... Деякі «просвітителі» навіть стверджують, що «печать сатани» – це не що інше як ідентифікаційні коди. А як же тоді ставитись до паспортів, які мають індивідуальні серію й номер, і без яких також «ні купити, ані продати»?”)

БУКВА ВБИВАЄ… ......................................................................................................................16 стор.
(“У своїх виступах та статтях Ви часто наголошуєте, що являєтесь представником олександрійсько-каппадокійської школи богослов’я, основним принципом якої є тлумачення Святого Письма по духу. Прохання ширше розкрити цю тему...”)

ВИ Ж ОТЦЯМИ НЕ ЗВІТЬСЯ…..................................................................................................17 стор.
(“Чому ви підписуєте свою рубрику: «Отець Олег Ведмеденко»?  Адже сказано: «Ви ж отцями не звіться…»”)

БЕЗСМЕРТЯ АДАМА ..................................................................................................................19 стор.
(“Чи справді Господь створив Адама безсмертним? Маю на увазі фізичне тіло. Щось не дуже віриться мені в казку про кощія невмирущого…”)

ГЛАС ВОПІЮЩОГО ...................................................................................................................20 стор.
(“В якій пустині проповідував Іван Хреститель? Адже відомо, що пустеля не придатна для життя, а отже, безлюдна?”)

ЄГОВА – ГОСПОДЬ ....................................................................................................................21 стор.
(“Представники деяких протестантських деномінацій, і у першу чергу т. зв. «Свідки Єгови» стверджують, що у Бога лише одне ім’я – Єгова, і правильним є тільки таке звертання до Нього. А як же молитва Господня? Невже молитися: «Єгова наш…»?”)

ДА УБОЇТЬСЯ ЖОНА… .............................................................................................................22 стор.
(“Чи нерівність чоловіка й жінки – Божа данність? І чи справедливо це:«Да убоїться жона…»?”)

ДА УБОЇТЬСЯ ЖОНА…
2). Гріхопадіння .............................................................................................................................24 стор.

ДА УБОЇТЬСЯ ЖОНА…
3). Віра. Надія. Любов ..................................................................................................................25 стор.

КАНОН ..........................................................................................................................................26 стор.
(“Буквально шокована розповіддю родички про те, як під час хрещення батюшка відмовився здійснювати таїнство бо, мовляв, хрещений батько /16-річний хлопець/ свого часу був охрещений у неканонічній церкві. Інцидент вичерпався лише після того, як «канонічний» служитель культу тут же перехрестив злощасного кума…”)

КАНОН
2). Канон і Благодать ....................................................................................................................28 стор.

ВІРУЮ…........................................................................................................................................29 стор.
(“Мені до рук потрапила одна протестантська книжечка, в якій стверджується що православні вірять не в Єдиного Бога, але в трьох Богів. Допоможіть розібратися…”)

ВІРУЮ…
2). “І в Духа Святого, Господа Животворчого…” .....................................................................30 стор.

ЗАКОН БОЖИЙ ............................................................................................................................31 стор.
(“Чи потрібен християнам старозавітній Закон – Десять Заповідей? Адже Христос приніс нам нову Заповідь – Заповідь Любові?”)

Я – ЛЮДИНА! ..............................................................................................................................32 стор.
(“Вчені матеріалісти стверджують, що людина походить від мавпи. Церква – що від Бога. Де істина?”)

ІКОНА. ІДОЛОСЛУЖЕННЯ ЧИ БОГОПОКЛОНІННЯ? ........................................................34 стор.
(“Моя знайома прийняла протестантську віру. І перше, що вона зробила, – повиносила ікони з кімнати на горище, аргументуючи це тим, що, мовляв, іконошанування є однією з форм ідолослуження. Чи дійсно це так?”)

ПОВНЕ ЗАНУРЕННЯ ..................................................................................................................36 стор.
(“Як правильно вимовляти: “Хрещення” чи “Хрищення”, і яке духовне значення цього слова?”)

МОЛИТВИ ДО СВЯТИХ .............................................................................................................38 стор.
(“Чому православна церква вчить поклонінню святим, адже сказано: «Господеві Богові своєму вклоняйся, і служи Одному Йому!..»?”)

МОЛИТВИ НЕБОЖИТЕЛІВ .......................................................................................................39 стор.
(“Хіба святі «з того світу» можуть чути наші молитви, адже вони давно померли і, за Писанням, «нічого не знають»?”)

ТІНЬ ПРАВЕДНИКІВ ..................................................................................................................41 стор.
(“Звідки у православ’ї виник культ шанування мощів, і чи не суперечить це Божому Слову?”)

“НЕ СИЛОЮ, Й НЕ МІЦЦЮ...” .................................................................................................42 стор.
(“Сьогоднішнє православ’я буквально задихається під спудом різноманітних обрядів, звичаїв та церемоній. Чи не правильніше було б зовсім відмовитись від тілесного богопоклоніння, а «поклонятись Отцю в дусі та істині»?”)

КРАЇНА БЛУКАННЯ ...................................................................................................................43 стор.
(“У четвертому розділі книги Буття читаємо, що першими людьми на землі були Адам і Єва, і що народилися їм два сини: Каїн та Авель. І убив Каїн брата свого Авеля, і вигнаний був з-перед лиця Господнього, і осівся у країні Нод, і «Каїн пізнав свою жінку, і стала вона вагітна, і вродила...» (Бут. 4.1–17).
Звідки ж узяв Каїн жінку собі, якщо окрім Адама та Єви нікого на світі  іще не було? І що то за країна Нод, куди він пішов?”)

МЕЧ ХЕРУВИМСЬКИЙ ..............................................................................................................45 стор.
(“На православних іконах архангел Михаїл зображується з мечем полум’яним в руці. А в Біблії сказано, що після вигнання із раю Господь поставив на вході до нього херувима з мечем обертаючимся. Що це за меч?”)

ПОЧУЄТЕ – Й НЕ ЗРОЗУМІЄТЕ... ............................................................................................47 стор.
(“Розкрийте будь ласка духовний зміст вигнання Ісусом торгівців із храму. Не вірю, що Христос міг поводитися подібним чином”)

“ПО ЇХНІХ ПЛОДАХ ПІЗНАЄТЕ ЇХ...” ....................................................................................48 стор.
(“Сьогодні газети буквально пістрявіють оголошеннями різноманітних цілителів, знахарів, провісників народної медицини, які пропонують стражденним свої послуги, обіцяючи чудодійне зцілення мало не від усіх хвороб. Розумію, що серед представників т. зв. нетрадиційної медицини є й справжні цілителі, які мають цей дар від Бога, але не знаю як відрізнити їх від тих, що послуговуються темними силами, або й просто є шарлатанами?”)

“І НЕ ВПИВАЙТЕСЯ ВИНОМ...” ..............................................................................................50 стор.
(“Що сказано в Біблії стосовно вживання алкоголю?”)

ДРЕВО ЖИТТЯ .............................................................................................................................51 стор.
(“Поясніть будь ласка, що це за «дерево життя», і чим воно різниться від «дерева пізнання добра й зла», плоду якого не можна було споживати Адаму та Єві? Чому серед дерев Раю могло бути це дерево? Для чого Бог зростив його?..”)

РЕВНІСТЬ НЕ ЗА РОЗУМОМ ....................................................................................................53 стор.
(“Часто доводиться чути із уст озлоблених життєвими негараздами маловірних, або й просто невіруючих людей: «Що ти мені тут проповідуєш про високі матерії? Що дав мені твій Бог?! Якщо ти такий праведний – то чому ж не роздав усе своє добро бідним, як вчить ваш Христос?..»”)

МЕД ПОЛЬОВИЙ .........................................................................................................................54 стор.
(“Чи правда, що Іван Хреститель харчувався сараною?”)

“ЗВІЗДА ЯСНА...” ........................................................................................................................55 стор.
(“Яка зірка привела дві тисячі років тому волхвів до новонародженого Ісуса?”)

ЗМІЙ СТАРОДАВНІЙ .................................................................................................................57 стор.
(“Чи дійсно диявол являвся Адаму і Єві в зміїному тілі? Кажуть, що до прокляття Господнього в нього були навіть крила…”)

КОЛИ СТАЛАСЬ БІДА... .............................................................................................................58 стор.
(“Як діяти християнину в екстремальній ситуації, коли є пряма загроза життю, здоров’ю, добробуту? Скажімо, в двері вашої оселі удираються злочинці з метою пограбування. Оборонятися силою, чи повністю покластися на Господа, за словом Божим: «Не силою й не міццю, але тільки Моїм Духом, говорить Господь Саваоф» (Зах. 4.6)?”)

ЗОЛОТО, ЛАДАН ТА СМИРНА ................................................................................................60 стор.
(“Що символізують в Біблії золото, ладан та смирна, які подарували новонародженому Ісусові волхви?”)

ПРАВОСЛАВНІ ВІТАННЯ .........................................................................................................61 стор.
(“До мене в хату завітали священнослужителі з йорданським кропленням, і привіталися: «Христос хрестився!» А я не знала, як відповісти. Розкажіть, будь ласка, як прийнято вітатися в православ’ї, і як правильно звертатися до священнослужителів?”)

СУБОТА ГОСПОДНЯ .................................................................................................................63 стор.
(“Нещодавно мала розмову з віруючими церкви адвентистів сьомого дня, під час якої вони гостро дорікнули мені за те, що ми, православні, змінили суботу Господню на неділю, а це, мовляв, гріх... Поясніть, чи так це насправді?”)

СУБОТА ГОСПОДНЯ
2). “Цей день, що його створив Господь...” ................................................................................64 стор.

ТАКІ НЕЛЕГКІ ПИТАННЯ .........................................................................................................66 стор.
(“Чи має право служитель Церкви зловживати своїм саном, примушуючи парафіян працювати на нього?..”)

НЕХАЙ БУДЕ ВОЛЯ ТВОЯ... .....................................................................................................67 стор.
(“Чому буває так, що молишся, і не отримуєш відповіді на молитву?..”)

БАПТИСМА ..................................................................................................................................68 стор.
(“Християни-баптисти стверджують, що правильним є хрещення тільки через повне занурення, а хрещення через обливання – не дійсне. Чи так це насправді?”)

СТРИМУЙТЕСЯ ВІД КРОВІ... ...................................................................................................69 стор.
(“У Новому Заповіті сказано, що можна їсти «все, що на ятках м’ясних продається». Але також написано й стримуватися від крові... В магазинах сьогодні можна побачити ковбасу «кров’янку». Чи дозволено їсти такі страви?”)
