Життя як вітер, або Щастя в байдужості
Процайло Андрій


                                                               
Життя мені організувало іспит.
З одним білетом та трьома запитаннями:
1. Чому “бо...”?
2. Чому “бо так...”?
3.  У чому щастя?
Умова: так відповідати, щоб зрозуміти самому.
                                                                                                                         Я, Сергій

Щоб жити, ти мусиш усвідомити,
що “так” – нема, і “сяк” – нема.
Є по-різному. З “так” і “сяк” тільки виживають. Інколи.
	                                                                                                                Іван, дід

Життя – це кругосвітня подорож навколо стовпа.
Едик Грішер, бізнесмен

Все наше життя, чомусь,
пересипане перцем... з горілкою,
Оксана, жінка яка тимчасово стає медовою.
                                	

Моє життя постійно реанімувало
 мене стількома суперечностями,
 що я почав сумніватися, чи воно  моє.
 Поки не перестав реагувати...
 на суперечності. Тоді зникла
 реанімація та сумніви.
 Залишилося життя. 
Чоловік, що цілує Русалку


1
Якщо нікуди йти, просто йди...

Час вирішив побавитися зі мною у гидку, проклятущу, з розуму зводячу вічність. Він по-королівськи всівся на  самому горлі “Української з перцем”  і насолоджувався черепашачими кругосвітніми походами стрілки на моєму годиннику. А я просто тупо пив - емоції ще не встигли завести божевільний танок сірої та білої речовини, чи що там у голові є. Після чергової пляшки молодий офіціант не витримав і запитав:
Може, чогось поїсти?
Може, - відповів я.
Замовляйте, - нагадав хлопець.
Замовляй сам, - я не хотів ні з ким розмовляти.
На свій смак?
На твій смак.
Пилося нормально, а їлося - для годиться. Для годиться треба було й кудись іти. 
Я вийшов з ресторану. Попри застояну вічність за мною вже підглядали зірки та худющий місяць, пленталася старезна як світ циганка і вперто старалася затримати мене, нахабно погрожуючи:
-    Почекай, я тобі сказала. Чуєш, чоловіче? Бо буде недобре. Чуєш?
Я напівп’яно, бо ніяк не брало, вороже витріщився на неї. Мовляв, іди, а то...
Та не треба мені твоїх грошей, синок... Я й так знаю, що у тебе тільки 21 гривня 65 копійок. Десятка, дві п’ятірки і гривня шістдесят п’ять копійками.
“Не звертати уваги, - подумки втихомирював я себе, - спокійно, адже ти ніколи не вірив у всілякі бачення-передбачення”. Однак циганка не відставала:
Якщо ті гроші проп’єш, ти наробиш багато дурниць і пропадеш, - прорекла вона. – Тому ти мусиш віддати їх мені.
Я покірно вийняв гроші з кишені, перерахував (так і є – 21,65!!!), втиснув їх циганці у давно зготовану до такої процедури долоню і сказав:
-    Відстань, добре?
Так. Але послухай: подякуй Богові, що звернув увагу на твою нечисту душу. Твоє звільнення з роботи – твоє спасіння. Згадаєш стару циганку. І ще: в горі не пий, тільки в радості. Зрозумів? 
Нічого не відповівши, я повернувся назад і поплентався додому. За відсутності грошей звабливі вогні чергового кафе ображено опустили повіки. В очікуванні більш вдалого клієнта: грошовитого і в радості. Або в горі – байдуже, лишень платив би. Бізнес...
Важко, гидко та образливо... Безпорадність звалилася на мене з енного поверху пекла і заливала безпомічне серце морем кипучої смоли. Місяць боляче штрихав рогом, зірки обпікали байдужістю, вітер вимітав із розхристаної душі останні залишки тепла, і все сміялося, кепкувало, показувало на мене страшними, з фільмів жахів пальцями.
-   Ти не маєш права зламатися, - щосекунди, падаючи з ніг від безсилля та втоми, мій вірний Ангел просив мене піднятися, побачити щось інше, крім проблем, скинених на мене, зовсім непідготовленого до іспиту самовпевненого ідіота, вічним учителем, чуйним і добрим, часто до болю вимогливим, часто жорстоким та егоїстичним, однак завжди справедливим  Життям.
Нарікати на когось або на щось було більш ніж безглуздо. І це було моїм найбільшим болем: невміння знайти винного.
Я вперше за своє кар’єрське, ба, тепер уже посткар’єрське, життя лежав у ліжку в бездоганно випрасуваному костюмі й тупо дивився у запавутинену стелю. І думав. Уперше комп’ютерно не аналізував та не підбивав сухі підсумки.
Яким би ти сильним не був, ти все одно безпомічний, бо ти – людина, і бо ти  – на землі, єдиному місці, де навіть щаслива мить не впевнена, що помре щасливою. І ти – сам-самісінький, і, якщо зірвати маску етикетів, прав та обов’язків та ще цілого гардеробу всілякої єрунди з душ людських, тебе оточуючих, ти побачиш – усім на тебе начхати з сьомого неба їх тількизасебедбання: від власних люблячих дітей до щирих сусідів та турботливих президентів. Усі тобою бавляться і хочуть, щоб ти грав свою роль прихованої жертви саме за їх сценарієм, без звука та жесту імпровізації, тихо та покірно, і, дякуючи, вимагають ще. І твоїй голові, набитій чужими вимогами, стає не до тебе, завірусена, вона конвульсивно, дурною куркою на міському перехресті, шукає виходу, спасіння, допомоги. У тих же дітях – а вони теж почувають себе погано, аж з самого ранку, до речі; у сусідах – а вони спішать на базар за язиками для холодцю з дешевими порадами, від якого злякані гуси бігають по шкірі; у президентах – а їм не до одного, в них на хтозна звідки з’явленій совісті мільйони тіл... І тоді залишається Він. Ти волаєш: “Боже, поможи!”, а Він: “Нема проблем. Я з тобою. Тільки покайся спершу”. І ти, щасливий, біжиш каятися. І стараєшся зі всіх сил, однак нічого не виходить, бо ти – давно вже не ти, у тобі гріхи чужих авторів, тих, хто їх не відпускає, бо не вміє, не має права і не хоче. І ти тупо продовжуєш грати роль живої людини, а в рідкісні миті блаженного авторства стаєш щасливим. І тільки тоді ти можеш покаятися за себе, але не робиш цього, бо справжнє щастя – завжди святе...
Брехлива хмара випустила в люди засидженого в її темниці вітру, і той, зірваним з ланцюга псом, розбив мені шибу. І мені стало легше – я мав обов’язкову роботу, навіть якщо це і збирання скла з паркету...
Вперто виспівував мобільний. Комусь конче треба було мене – а я вже не начальник. І не я. А безпомічний маленький  голий чоловічок, який чекає, у що його вдягне життя...
-    Слухаю, - врешті не витримав я того впертого награвання.
Як ти себе почуваєш? – почулося. – Зрештою, не дуже переймайся, такий світ. Тобто, як воно там... співчуваю.
Телефонував мій заступник. Колишній. Уперше розмовляв зі мною на “ти” і вперше впевнено та нахабно. Взагалі, нині багато чого було вперше, і я вже й не дивувався миттєвому перетворенню запопадливого цуцика-підскиглювача в хижого вовка, який смачно догризає жертву.
Знаєш що, - маски шоу сьогодні закінчились, і я більше не мав наміру постійно контролювати свої слова, - запхай своє співчуття собі глибоко в... кишеню... на чорний день, - ні, цензор ще у мені не помер-таки.
Дуже гарно... – встиг тільки почути я голос свого колишнього підлабузника і жбурнув мобільника далеко в ніч через те ж покалічене вікно мого дня...

2

Якби знаття, коли впадеш...

А все починалося, як бажалося... За добре і довго випробуваним трафаретом...
Був ранок як ранок, традиційно мій, ніхто його не відміняв і не мав права це зробити – пароль від нього ховався за сотнями однакових діб та мільярдами емоцій звершень та падінь, інколи, в періоди справжнього щастя, ніяких, однак так чи інакше – незбагненних. Світ був мій, мій і мій, принаймні я так знав і так вірив, а значить це була правда. І вірний будильник, друг та ворог, який солдатом-(не знати чому)фанатом сидів у мені безперебійно, в світанки реалізованих мрій та безперспективних похміль, завів завченого у мене маршу обов’язку та мети – я розплющив очі, для дурнуватого самозаспокоєння глянув на годинника: так і є – сьома. А значить, все нормально, о’кей, надійно, кава і ключ у замку, і “доброго ранку” цікавої сусідки, життя якої її, її та лише її, і ймення якому - білядвер’я.
Машина вже чекала біля під’їзду, третій за майже два роки водій сумлінно дрімав у салоні, додивляючись залишки нашвидкуруч склеєних снів. А я вкотре тішив себе думкою, що дисципліна – беззаперечний козир, повага і любов, які гарантуються в очі. Позаочі ж – світ інший, стосується тих, хто його створює, і вмирає в застуканих зненацька самотніх закутках.
Так я міг думати завжди (бо так я думав тоді), і міліціонер на дверях “служби” біля таблички “не курити” підпільно, зло та злякано викинув сигарету, бо... поважав і любив, і хотів бути міліціонером. Я був чесним та вимогливим до себе та до інших – таким собі офіцером букви та закону. Неформалом.
І мені це подобалося. 
Я все тримав під контролем. Я відчував не тільки людей, а навіть ауру вухатих коридорів, що частенько підкидали мені ключі до прийняття правильних рішень... Я  жив  роботою, вона була моєю долею, мріями та сподіваннями... Попри поодинокі проскакування зрадливих сумнівів моя кар’єра мала принести  райське життя мені та моїм рідним... Колись...
Я так думав...
Заступника, який традиційно з самого ранку підлабузницьки стовбичив біля мого кабінету, щоб засвідчити свою відданість, повагу та працьовитість, не було. Секретарка Валентина ніяково знизила плечима:
Сама дивуюся, - сказала. – Аж нудно.
У кабінеті прямий, від начальника телефон розривався від злості. Я побіг його заспокоювати. 
Терміново до мене! – крикнув шеф і кинув трубку.
Коли я увійшов, він не сидів, як завжди, спокійно за столом, розглядаючи папери чи розмовляючи по телефону, а ходив по кабінету з виглядом упевненого у своїй силі, однак тимчасово загнаного у клітку лева.
На, почитай, - зло сказав начальник.
Це для мене було повним шоком і крахом. Смертю доброї частини мого життя. Я читав та перечитував та не вірив своїм очам. Я шукав причини і не міг знайти. Переді мною маячив інтуїцією підкинений образ зрадника, однак я не міг ніяк цього довести. Підлота була бездоганною.
Чий підпис? – гаркнув шеф.
Мій, - відповів я.
І що ти скажеш?
Я мовчав.
Що ти скажеш, дисциплінатор, га? – повторив начальник. 
Не хотілося нічого казати, виправдовуватися, переконувати у невинності... Мої знання, впевненість та постійний контроль не спрацювали – знайшовся хитрий хробак і переточив найкровоноснішу судину моєї кар’єри... Врятувати її не вистачало часу та й, напевно, зусиль. Урешті я вимовив:
Мене підставили.
Я знаю, - здивував мене начальник. – І що?
Буду відповідати, - сказав я.
Як? – допитувався шеф.
Мені все одно, - з розпачу вилетіло з мене. - Так чи інакше – все рухнуло. Пручатися – безперспективно та... зрештою, шкідливо. 
-   Згоден, - почав Олексій Степанович. - Тоді... є один вихід. Найправильніший. Так, щоб без тяганини. Ти пишеш заяву на звільнення.  Вже! – начальник теж не хотів зайвих проблем на свою голову. І правильно. Обпікся – то йди собі шукай цілителя на свою шкуру, а працюватимуть тимчасово здорові, тимчасові не підставлені одвічним прагненням ближнього зірвати яблуко чужими руками, бо так надійніше.
Дякую, - папір з ручкою лежали переді мною.
За що я дякував?..

3
Якби я знав, чого мені не вистачає,
 я б цього ніколи не хотів...

Незабаром почне світати – а я не сплю. Я думаю про себе вчорашнього, ні, давнього вже, як динозавр, я бачу його. В мені тоді сиділи два смертельні вороги, які навіть і не думали про примирення, як я їх не благав: обов’язок перед сім’єю та обов’язок перед собою.
Вони не давали мені спати, ночами навперебій волаючи про свої права. Вони не давали мені неспати (бо жити я не міг), днями сонячними і хмарними впиваючись у кожен мій крок. Вони не давали мені права вибору, бо вибору за моєї нерішучості не було. Вони ж не давали мені спокою, бо не давали спокою і собі. Вони повмуровувалися в межу і чубилися непоступливими сусідами. Я був між двома вогнями сильними і безліччю слабеньких, диктованих життям-буттям, яке хотіло їсти. Закабалений втомою, одного рішучого дня я зробив остаточний вибір: вирішив нагодувати одного. І ним був я. Я вибрав себе заради... сім’ї – і поринув з головою, тілом та душею в роботу. Так мало бути найкраще на думку мого тодішнього життєвого досвіду та, може чи напевно, ще чогось, завжди прихованого від людини, яка глибоко вкорінилася в землю.
І я, наївний, сподівався на казку...
 А казок не було. Був тільки я, найнещасніший у цілому світі, справжнісінький ідіотище, який знав, що життя одне, що бачити сонце та усмішку своєї дитини – це благо, рай з раїв, якого не знали до гріховності Адам з Євою, що вранішня роса та надвечірня зірка - це магія справжності, і що усміхнена сімейна фотографія з найщирішими обіймами сина та дружини – це Бог порівняно з роботою, сусідами, державою, політикою та недовговічними щоденними проблемами-п’явками, які висмоктують крові більше, ніж усе разом скинене на плечі твої важить…
Я все знав, все розумів, однак не вмів пристосуватися до життя в дикому, неконтрольованому, безглуздому, керованому безграмотним чортиськом, суспільстві. Суспільстві, де дев’яносто відсотків людей голодними відчайдушними голосами кличуть Бога, а десять – ситими копитами Його відфутболюють,  причому, в основному, будучи легіонерами. І я прийняв гру в сильного – повірив у себе молодого та рішучого заради... Бог свідок – не себе...
Ніч просвітлення втікала від світанку. Сонце вже кліпало на обрії, обіцяючи день. А я не міг собі пробачити, що цілих три роки жив самообдуренням, що “стараюсь заради”, не побачивши, як росте моя кровинка і як кличе “тату”  весь отой час. Дурень – і все. Дурило, який усе знає, все розуміє, відчуває, який міг би порадити іншому, а сам – НЕ МОЖЕ... Не може замалювати у своєму мозкові гіркий досвід повсякденних, звичайних, Богом непомітних гріхів, бо... 
“Бо” було без відповіді: безглузде, без’яке, бо...
І я заснув...
4
Повзи... якщо не можеш йти...

Ранок приповз до мого ліжка страшною реальністю, від якої, якщо штучно не втекти, можна заробити щонайменше маленького інфаркту або опинитися в закладі з Наполеонами, Клеопатрами, Термінаторами, Мотоциклами Термінатора, Снігурочками, Д’артаньянами, Олігархами і Президентами, та кадрами, які вартують їх усіх разом узятих, і які звуться гордо – санітарами. І я ввімкнув на цілий світ музику, ненормальну якусь, важелезну, як тягар на моїй душі, музику, що стукала по голові всіма своїми диявольськими ударниками, і яку я ніколи досі не слухав, бо бабахав по голові комусь сам. Правда, старався це робити якнайцивілізованіше з усіх бабахунів. А тут сам заробив, наївний, не тільки по пиці, а по всьому своєму єству земному і ще якомусь і, принижений та розгублений, зріднився з тим, що абсолютно відверто ігнорував, як неприйнятне для нормальної людини – бути підставленим  під копен-дупени всім, кому не ліньки, і бути абсолютно безпомічним, хоча...
Я допивав чергову пляшку з “колекції гордості”, що складалася з найкращих спиртних напоїв, переважно дарованих мені сильними світу сього, або тими, хто прагнув сильними стати. Найкращі коньячки, якими за добра я б гордився до смерті, однак не спробував би сам і не дав спробувати найріднішим, лилися рікою в мій спраглий шлунок, преспраглі душу, серце та мізки. Колекціонер вмирає, коли колекція перестає демонструвати його силу.
Враз настала тиша. Шокувала мене тягарем удаваного спокою. Валила наповал.
Ти придурок? – переді мною з пультом від музичного центру стояв давній студентський друг Ростик. – Ненормальний якийсь! Стеля звалиться тобі на голову від таких белів, а з нею двістікілограмова  сусідка разом з тим обслиненим бульдогом, який щойно тягнув її вгору по сходах та голодно на мене гарчав.
Колонки за інерцією захекано дихали і дивувалися Ростиковій розсудливості. Не звикли, бідолашні, до такого розгону.
Я наїжився. Бо як нещасний представник сильної статі, не прощав тим, хто свідомо чи випадково мене роздягав до найінтимніших слабинок. Навіть друзям. Тим більше у стані штучної буйності, породженої алкоголем. Однак Ростик ніколи б не був успішним журналістом, якби не прогадував настрою цікавих суб’єктів та ситуацій хоч трохи наперед.
Хто сам п’є такі суперконьячки? – дивувався, смакуючи прямо з горла вслід за мною, він. Через п’ять хвилин виїжджаємо в гори. Тільки тебе прихопимо. Ти... Тілько ти... Та твої коньячки... І свобода як колись! 
А хто ще їде?
Побачиш. Дуже класні пацани, – і він, вийнявши з дивана мого старенького рюкзака (ніби сам його туди закинув?), почав напихати його моєю “гордістю”. Я покірно спостерігав усю цю нахабність, поки... Допоки він насмішкувато не поцілував мою “найдорожчу пляшку”, ту, яку я купив у день народження сина і яку обіцяв собі розпити з дорослим сином на честь якоїсь нашої великої перемоги...
-    Оцю постав на місце, - зубоскально попросив я.
Та ти що, пацан, зажав? Це одна з найкращих. Не гоже таку розпивати на самоті. О’кей?
-     Ніяких о’кеїв, Ростику. Постав. Я не такий уже й п’яний, як щедрий.
Зрозумів, Сергію! Тепер зрозумів. Якщо на світ Божий показуються твої приховані ікла – жартувати небезпечно. Вибач... То, може, поставити все оте “золото” на місце, - і він кивнув на пляшки.
Ні, цей “мотлох” ми сьогодні перетворимо у велику радість, якщо...
Якщо?..
Якщо ти не збрехав, що ми кудись їдемо.
Та ти що, брате! Звичайно, їдемо. Безсумнівно, не збрехав.
Я швиденько збирався.
    До речі, - поцікавився я, - звідки ти... ви знаєте, що моя фізична оболонка вдома?
По радіо сказали.
Що?!!
Жарт, – замахав руками журналіст, зметикувавши, що перегнув палку.
 Коли ми були вже в порозі, Ростик підморгнув мені:
То що, кінець великій депресії?
    Сподіваюся, кінець, - сказав я і зрозумів, що вся ця комедія з горами заради мене. Через мою трагедію. І подумки подякував їм, друзям чи просто гарним людям на стежинах життя тернового й трояндового, хлопцям, яких майже забув, подякував за розуміння... І за урок життя, дружби, урок виповзання з безвиході...
Біля мого під’їзду стояв старий “Жигуль” із зімпровізованим на капоті столом, на якому красувалася  дефіцитна “козацька міцна настойка” з далекого студентства, не знати ким збережена до сьогоднішніх горілкою переповнених часів, а з машини вийшли Володя та Степан – і мені захотілося провалитись крізь землю, бо... вже три роки для них я не знаходив часу навіть на якусь більш-менш пристойну телефонну розмову. На очах були сльози. Кого-кого, а їх я не сподівався побачити.
Значить так, - почав Степан відверто, без викрутасів увічливості, - попереджаю зразу ж: без сентиментів. Зрозумів, двометрова горило? – він звертався до мене. – Ми приїхали не для того, щоб тебе пожаліти... Ми приїхали навіть не тому, що тобі хреново, бо хреново було в якийсь період післястудентського життя кожному з нас, однак тебе, чомусь, з нами не було... Ми навіть приїхали не тому, що ти наш друг, бо з другом можна зустрітися і через півстоліття і бути другом, справжнім. Ми приїхали тому, що приїхати потрібно було саме сьогодні... Тому, що не зважаючи на те, що ти можеш одним ударом лівою відправити у світ божевільних галюцинацій будь-кого з нас, але ти найбеззахисніший з нас... Вибач, що ображаю вашу колишню, ще навіть вчорашню, величність, та твою вічну безглузду ослячу гордість... Одне слово, може, ти знаєш чи й здогадувався, однак ти безхребетний, коли падаєш... Ти стаєш маленьким жучком, якого може розчавити навіть такий самий безхребетний жучок без надмірних зусиль, бо: твоя сила – в силі... дурній, що зловила тебе на наївності й кинула в ноги тим, кому потрібні мозковиті лохи. І я, коли сьогодні після трьох років небачення побачив твою зашмаркану мармизу, переконався, що ми приїхали недарма, і...
Досить, я тебе прошу, досить, - замахав руками Володя-одесит, - ви, західняки, справді жорстокі...
Не жорстокі, а справедливі. І не перебивай, бо інакше це чмо пропаде, - без зусиль підняв і переставив набік довжелезного Володю-одесита  маленький мускулистий горець Степан із Закарпаття. – Він повинен знати, що сильний не той, хто стоїть на спині сили та від неї відштовхується вгору, розпихаючи в усі боки неугодних... Сильний той, хто вилазить з гівна, в якому сидів по горло, вперто відмивається і карабкається на вершину по драбині перешкод, не оминувши жодної сходинки. І я особисто приїхав не тому, що ти, Сергію, мій друг... Бо тебе, фактично, нема... Як минулого нема... Є тільки я з досвідом, який ужився в мене від спілкування з тобою... Ти знаєш, я ненавиджу слабаків... Я припер сюди, тому що мені соромно, що в мене міг бути друг, який втопився в гівні. Ясно? – запитав Степан.
Перестань! – заволав Ростик.
Тихо. Спокійно. Дякую... Дякую, хлопці, - втомлено роззброїв несподіванкою вдячності їх запал я. – Степан правий, і все, що він сказав – мені, на жаль, відомо. Не знаю, чи ви мене піднесете, по сходинах віртуальної Степанової драбини, однак те, що ви не дали мені впасти... тепер – правда... Наливайте...
Степан деякий час ще намагався виглядати злим, а потім хитро посміхнувся і додав:
А те, що ти, Сергію, мудрий, я теж знав... завжди. Але вступне пряме відверте слово -  мій стиль, ти в курсі. Тепер без загадок можна по-справжньому попити. Не так?
Степан, як завжди, має рацію... Дідову... Бандерівську, - почав наш одесит. – Словесна розминка вдалася на славу. Ви варті один одного, пацани! Блін... ой, вибачте, млинець, звичайно, і коли ми, Ростику, навчимося так гарно пи... переконливо говорити? - і ми знову стали студентами, справжніми, яким до лампочки все, крім... ВСЬОГО, справжність якого в його нічийості...
5
Щоб повернутися – треба повернутися...

Ми залишили Володиного “Жигуля” на стоянці біля залізничного вокзалу, повпихали все наше туристське причандалля в перелякану електричку і – поїхали назустріч юності, в магічні Сколівські Карпати, де навіть вітер розповідає про цілюще значення кожного неповторного подиху.
Хлопці, - не витримала червонощока жіночка, що сиділа біля вікна поруч Степана з Ростиком, - заберіть з гори той брезент, бо він зараз упаде мені на голову.
-    Це не брезент, а палатка, - байдуже повідомив жіночці Степан.
І вона не на горі, а на місці, призначеному для перевезення багажу, - додав Ростик.
Зрештою, якщо наша палатка і впаде на голову, то не тільки на вашу, а й на мою, бо... якщо ви помітили, я сиджу навпроти вас... – розраджував жіночку Володя.
-    Мене це не тішить, - відгаркнула збентежена жінка.
Чому? – запитав серйозно Степан. – Мало б тішити, бо за законами фізики ви приймете на голову не всю вагу палатки, - він зробив паузу, - а тільки її половину.
А це складе, - Ростик вийняв з кишені калькулятора і почав щось захоплено підраховувати. – А це складе всього-навсього 64 кілограма і 135 грам.
-    Так-так, бабусю, - додав Володя, - 64 не 128, погодьтеся…
Жінка зіскаженіла від слова “бабусю”, запінена, вона не тільки не могла вимовити слова, вона дихала, як риба на березі. Врешті зібралася з силами та сумками, не на багато легшими за висмоктані з пальця Ростикові 128 кг, та, розштовхуючи заплаканих від сміху наших сусідів і примовляючи “ідіоти”, випхалася з вагона.
Сідайте, - Степан запропонував вільне місце дівчині, що стояла неподалік, - у нас вакансія. Тільки щойно відбулося демонстративне звільнення за власним бажанням.
Ні, дякую, - усміхаючись, відмовилась вона.
-     Та не переживайте, палатка прив’язана, - нарешті підтримав розмову я. 
 Міцно, - підтвердив Ростик. – Ймовірність падіння, як курсу євро щодо нашої національної валюти.
І не така вона  вже й важка, палатка наша.
І ми не такі вже й ідіоти.
Чесне слово, - підтвердив Володя.
Ні, дякую, - тільки й повторяла дівчина.
Значить так, - удавано серйозно сказав Степан, - якщо ви зараз не сядете,  ми попросимо ту циганку, що сидить в кінці вагона...
Нехай вас забере, - захіхікав Володя.
Не перебивай, будь ласка. Ми попросимо циганку, щоб вам погадала. О!
Ні, дякую! – вже більш емоційніше мовила дівчина.
“Ні, дякую”, гадати чи “ні, дякую” сідати? – підіграв хлопцям я.
Гадати, - сказала дівчина.
Ну то сідайте! – вигукнув Ростик.
І вона сіла.
До речі, - після деякої паузи повідомив Володя, - я сьогодні заправляв машину...
І що? – запитав Ростик.
І міняв євро.
І що?
Курс євро впав.
Що ви цим хочете сказати? – зашарілася дівчина.
Нічого... просто так... Просто хочу познайомитись, – і ми всі почали сміятися.
Класно згадали себе молодими, пацани, га? – не стримував захоплення Ростик.
Гарно, – погодився Степан. - Та досить. А то звикнемо. Давайте трохи помовчимо.
Наша смілива супутниця зійшла з нами на одній зупинці, навіть допомогла витягти з вагона головного об’єкта подорожі, злощасну стареньку, латану-перелатану палатку-брезент, що зачепилася за ручку дверей. Потім дівчина сказала “до побачення”.
З ким? – миттєво зреагував Володя.
Незнайомка підозріло глянула на одесита й обвела поглядом всіх нас:
-     Що, з ким?
Побачення, з ким? – уточнив Степан.
Зі мною, звичайно! – впевнено мовив Ростик. – Я класний пацан аристократичного роду, до того ж з самого міста Львова.
Незнайомка розсміялась:
Будьте, - сказала.
Умить, як у казці, виріс здоровенний красень-горець, смачно поцілував дівчину, підхопив її торбинку та, повністю ігноруючи нас, запитав свою кохану:
Що за одні? Пристають?
Ні. Туристи, - відповіла наша тимчасово знайома незнайомка.
Ясно! – заспокоївся горець, і вони пішли.
Цілюще гірське повітря розпирало груди.
Шановні, не знаєте, часом, чому один шедевр з самого міста Львова не сказав цьому хлопцеві, що у дівчини побачення з ним, класним пацаном? – уїдливо мовив я.
І дійсно, - дивувався Степан, - він такий сильний…
І сміливий, - доплюсував свою насмішку Володя.
Вирішили наїхати? Так? Добре! Відповідаю: цей ваш хлопець, якщо не боксер, то щонайменше коваль, а на ваш захист сподівання марні. Так?
Ми розуміюче кивнули, ледь стримуючи сміх.
І взагалі, ви мене дістали!.. - класний пацан ображено підхопив першого найлегшого рюкзака і нарочито зухвало вирвався вперед. А весь багаж повз за ним все-таки на наших, так би мовити, горбах.
Час плив смертельно хворим потічком стежиною в гори.
Вам не здається, - захекано плямкав Володя, - що в цього кадра близькі родичі в Тель-Авіві?
-    Тобі видніше, - відхекав Степан, - ти з Одеси.
Я мовчки плентався за ними.
Паралізована цивілізація все-таки міцно поглинула  у своїй ненажерливій пащеці зручностей одвічну потребу людини в русі. Наші безм’язлі тіла випаровували хмари липких солених спокус полежати, посидіти, проїхатись у ліфті чи в гумовому безкисневому тролейбусі часу пік. До того ж, Ростик знахабнів до крайності – виявляється, він навіть не думав нам допомогти. То попихаючи жартом, то втікаючи від нього, він піднімався на гору без надмірних зусиль.
На диво, найлегший учасник нашого викарабкування плаями студентства, жартівник-дотепник Володя з Одеси тільки сопів собі під ніс. І вперто вистогнував крок за кроком, час від часу роблячи коротенькі висновки словами, що по телевізору, як правило,  тільки пікають.
Слухай, Сергію, ти можеш спокійно дивитися, як той сухоребрик волочить по землі нашими речами? – не витримав Степан.
-    Ні, не можу.
А можеш дивитися спокійно на отого халявщика, якому начхати на плече друга?
-    Ще декілька метрів – і не зможу, - засміявся я.
А я вже не можу! – розізлився Степан. – Гей, Ростику, ти що, нанюхався цілющого міського повітря з вихлопних труб дешевих іномарок?..
-    Я не гей! – огризнувся Ростик.
Ви бачили таке?! Він ще й мудрує! Слухай, класний пацан, жарти тимчасово закінчилися. Якщо ти зараз у Вовика не забереш торби, нормально заробиш по своєму аристократичному лобику. Зрозумів?
Ще раз назвете мене класним пацаном, я з вами не розмовлятиму, - по-дитячому пригрозив нам Ростик.
Класний пацан! Класний пацан! – як за командою вигукнули ми, причому найголосніше кричав, здавалося, вже повністю знесилений Володя.
Чув, - підморгнув мені Степан, - на пакості сил вистачає навіть тоді, коли сил немає.
-    То правда, - погодився Володя. 
Ростик покірно перейняв вантаж в одесита і впевнено поліз вгору… Стратег...


6

А тепер спробуйте мене переконати, що я невдаха…

Закучерявлений вечір усівся на самому чубі палатки, з прихованою заздрістю поколупався в наших душах, іронічно посміхнувся першим сутінкам-шпигунам, з вдаваною байдужістю притворою-панібратом помахав нам рукою і, вдоволений собою (бо так треба завжди, а вечір – самолюбивий романтик), пішов творити свої сентиментальні темні діла.
Кипіла перша гірська юшка, великий волхв Вогонь знову посплітав наші розкидані по світу буднів душі в один магічний вінок свята. Володя тихо, з власними інтерпретаціями, наспівував що дуже “сумно, як вечір стане” і що “за туманом нічого не видно...”, потім перевтілився в народного ґаздовитого пастуха і поіменно перераховував вівців та баранів, яким буде дуже погано без нього. На імені Степан одесит почув свій діагноз: “гостра ультрашизофренія з ускладненнями на вухо та горло внаслідок озонового та алкогольного перенасичення залишків білої та сірої речовин в черепній коробці на карпатському кам’янистому ґрунті з невиключеними забоями під волосяним покровом з можливим їх збільшенням через безкостий язик”. Я насолоджувався вмінням моїх друзів ловити летючу мить життя і намагався на лету зачепитися за неї. Ростик давно перестав ображатися, відчував, що його роль уже вичерпала себе і пора створити собі іншу, приховано веселився, але вдавати ображеного не перестав. Усе було, як завжди: ми не мали права не побавитися словом. А зовнішній вияв емоцій був просто необхідною декорацією до великої гри.
Спілкування – суть будь-якого розумного існування, - сказав Степан. – Якщо я помиляюся, то нехай Ростик заговорить.
Ростик мовчав.
Вечірній сеанс нашої гри, в якій перемагав лишень гарний настрій, успішно розпочався.
-     Хочеш позбутися ідіота – ігноруй його… - Володя.
-     Не жартуй. Ігноруючи, можна позбутися проблеми, а не ідіота, - я.
-     А в нашому випадку ідіот – не проблема? – здивований Володя.
Проблема, дорогенькі, спілкування з ідіотом, - професорський Степан.
А якщо ідіот мовчить? – я.
Значить, це – винятковий ідіот, - Володя.
Бо з нами за однією чаркою може мовчати тільки ідіот. О! – задоволений Ростиковим нервовим сіпанням нижньої губи Степан.
Пауза...
Ні, дорогі переферійчики, недовчені софістики, проблема в тому, що проблема спілкування зникла, оскільки ідіот заговорив, - Ростик-Самозванець.
А хто казав, що ти ідіот? – зворушений Степан.
Ростику, не наговорюй нам на друга, а то заробиш в харю. Зрозумів?
Все. Достатньо комедії, а то я вже серйозно починаю входити в роль. Наливайте краще, - нарешті щиро, без масок засміявся Ростик. -  За нас! За наше невмируще чуття єдиної родини!
Як ми пили і як смакувало!!! З повітрям, зірками, юшкою та шашликом, та з отим невмирущим поетовим чуттям, ціна якого – всі разом узяті приправи до гарнющого настрою!!!

7
Не хочу снів! Хоч трішечки несну!
І щоб усі забули, що не спиться...

Хто не бачив, як гори народжують сонце, тому Бог ніколи не дарував нічого навіть у миті найбільшої щедрості, - подумав я. Однак навіть якщо кому-небудь немає змоги зустріти народження сонця в горах  - він має побачити народження сонця в горах: завдяки тому, що він знає, як виглядає сонце і, може, бачив, хоча б по телевізору, як виглядають гори, - подумав я. І вміє так-сяк мріяти... 
Я так по-дивацьки-дивно думаю про сонце в горах, - подумав я.
 Так само обікрадений Богом той, хто ніколи не бачив, як місто народжує годину пік під пекучим сонцем, під нестерпним бажанням втопитися у ванні холодної води, якої нема до вісімнадцяти нуль-нуль згідно графіка безперебійного водопостачання... – подумав я.
Посткомуністичний синдром... Посткомуністичне виправдання безволлю, бо є можливість знайти цапика, офірного (що то значить?) в посткомуністичному синдромі... Пошук причини, яку легко та зі знеболеним сумлінням можна приписати посткомуністичному постсиндрому... Жорстокі постфактуми... Однак...
Демократія-білібєрдократія-нісенітниця... – думали люди, які згадались мені, й подумав я.
Я стільки надумав в долі секунди!!!..
На що я розтринькую життя? – насварив себе я. – На руйнування планів мільйонів-нерів? Черв’ячониченько... Земля – пухом, якщо знайдуться ходи просвердлити її...
Катастрофа! Думки мої -  катастрофа! Я не маю права занедужувати на хворі віщування!
 Геть усе...
Я бачу, як гори народжують сонце!!!
Я повернувся в гори і більше не прогавив жодного атома щастя.
Хлопці! До мене! Хлопці! – верещав я децибелами мюнхенської пивниці, в якій фюрер кував націю з хмільним наміром підкувати інші...
Вони виходили заспаними та прибитими Морфеєвим мішком...
Вони ставали святими та крилатими...
Перший світанок в горах навчив нашу голову знову бачити! Без фік-цій!
Ні хфіга собі!.. – завмер Володя.
О-го-го! – здивувався класний пацан з самого Львова Ростик.
Отож бо воно так у нас є, - вкотре зробив дуже влучний висновок Степан, якому світанок в горах не первина, однак дивина завжди. – Світанки завжди вперше, - відповів на моє ще не поставлене запитання вголос він.
Кожен думав про своє, і кожен мусив думати про гарне. Інакше... світ перетворився б у те, з чого виник, і гріш ціна Боговим старанням, а Господь просто так зусиллями не розкидається. Зарозумний для цього просто... Просто не всі це бачать, допоки їм не дано бачити... Просто - до примітива, в якого заземлені не вміють бачити через шлунок, який... має гріх пожартувати виразкою...
- Ось так, - закінчив мовчанку Ростик, і на цей раз усі з ним погодились... 
Ми гарно поснідали. Гарячим смачним супом, підсобниками до якого були ми, але майстром, чарівником – тільки Степан. Мама недарма народила його на кухні, сама, на Новий рік, героїчно, без шуму, і готового, сповитого вже, принесла показати гостям…
 Учорашня неконтрольовано буйна веселість, традиційно підкріплена горілегами всіх міцностей та гатунків, попервах бавилася у пінбол колючим м’ячиком на втомлених теренах голів наших, однак… Після такого супу та усвідомлення, що кожна секунда на ціну золота в тільки ось претакому товаристві – м’ячик перестав ганяти по стежинах мозкових вм’ятин, а заманили плаї – здорові, заасфальтовані-цементовані тисячолітніми хвоями та камінцями Перунових Карпат…
Ми пішли на всі чотири сторони.
Якщо хочеш відчути гори, ти повинен бути сам, - повчав Степан.
А якщо я боюся ходити сам? –  перелякано здивувався Володя. – Я не горець. Я людина з рівнини. Я не вмію виживати фізично. 
Тоді сиди і пильнуй палатку, – порадив закарпатець.
Ні, я піду. Бо маю дуже дієвий амулет у вигляді цілющого речення беззаперечних істин, - після кількасекундного мовчання вперся Вовчик.
Ти мені починаєш нагадувати мене, істинник, - засміявся Ростик. – Кажи свій амулет, бо сонце треба наздоганяти.
Які плаї не підсовувало б мені життя, я все одно прийду туди, куди мені призначено.
Це точно. Істина, - зробив висновок Степан. -  Ти такий мудрий… Сковорода прямо-таки... Прийдеш… Якщо не загубиш стежки… Або…
Або?..
Ні, без “або”. Я пожартував. А то дійсно палатці прийдеться  виконувати роль пасивного охоронця раба божого з сонячної Одещини. Яко ображеної овечки, що чекає вовка вдома та сподівається на...
Ми побажали один одному  дня приємних відкриттів і вже зробили по крокові в усі чотири сторони.
- Стійте! – раптом вигукнув уже декілька століть мовчазний Володя. – Слухайте! – пафосно додав він:
Через очі лізе на чоло.
Через губи заглядає в душу.
Сонце розсміялося на носі
І за хвильку стало колобком...
Декілька секунд тривала мовчанка врублення в текст. Потім Ростик сказав:
Якщо ще не забув, повтори ще раз.
Володя повторив.
Знаєш що, - знову Степан брав на себе відповідальність судді, - а мені подобається! Запиши обов’язково.
Щось в горах здохло, - зробив висновок Ростик.
Бо Степан тебе похвалив, - поспішив заспокоїти Володю-поета я. Одесит катастрофічно боїться всього мертвого. 
Віршик про щастя, - втрутився в наше особисте сприйняття поезії Вовчик.
Ну й нехай. Хай втручається. Ми вже й так встигли пережити своє бачення, передбачення і яснобачення... всупереч алогічності сприйняття поезії, як на мою об’єктивну... в якій я сумніваюся... думку...  

8
Моментами я  не вірю своїм очам.
 Інколи я велетень, інколи – карлик.
 І ніколи нормального зросту.

Воістину правда: коли ти самісінько-сам, з дійсно порожньою від чужих жорстоких та своїх жалісливих прихованих хробачливо-хворобливих бичувань головою - з тобою цілий світ. 
Блукалося, як у раю. Щоправда, слава Богові, без запашних пізнавальних яблук, яким кортить бути з’їденими, аби  з цікавості занести свої зернята на землю, спробувати романтику грішності й аферизм сокири якогось змерзлого, народженого в муках… А раз без яблунь, то й без наївного крилатого ангела, який через примху сподобатися червонобокому, став ще рогатим та хвостатим, і без шансу на покаяння, бо падати завжди легше, аніж карабкатися вгору… Здогадуюсь по собі вжешньому, однак віддаю перевагу карабканню. 
Як на гори, сонце не гріло, а пекло. Бавилося у пляжний Крим, бешкетне.
Повз мене пробіг хлопчина з повним кошиком боровиків-культуристів.
Вуйку, вертайтесь, а то не встигнете! – кинув він на ходу.
Куди? – запитав я, смішно підтягуючись до сонця.
Вниз, - хлопець розгублено закляк на місці.
А чого я маю не встигнути? – здивувався я. – Я ні з ким не бавлюся в перегонки.
Ви що... – хлопчик приховано покрутив вказівним пальчиком в районі скроні, - не бачите?.. Гроза буде, - і побіг. 
А я не бачив. Я теж люблю пожартувати  з трохи дорослішими за мене. Інколи. На жаль... Бо дорослі часто придумують жартові одежину образи.
Під самим небом, на відстані простягнутої руки до Бога, паслася отара: вівці та барани насолоджувалися життям з тієї простюсінької причини, що не дано їм, щасливцям, висловлювати свої радості людською мовою.
 Мені захотілося теж поручкатися зі Всевишнім, і я, не зважаючи на заблудше тепер уже з африканської пустелі сонце, набрався злості на своє термінаторське, на погляд стороннього, та грішне безпомічне, насправді, тіло, випустив душу понасолоджуватися свободою і попрямував вперед, до перемоги... вгору... знаючи, що мудрий гору... перетворить на рівнину...
Якийсь розумний Рекс заганяв отару в загорожу.
Хмари впали з неба на мою голову схвильованим шумом карпатського лісу. І враз стало темно. Важкі злющі недоспілі колючі каштани дощу холодним душищем сипалися на розпашілу, знервовану від перерваного кайфу землю та на добряче припеченого на сонячній пательні мене у власному соку та солі.
А хлопець розумний, - подумав я і ледь не навчився літати, підхоплений сильним поривом вітру. Врятувало молоде деревце – подало руку ще смертнішому за себе самого.
Пастухи потішилися моїй незграбності й погукали до хатини, що грибом-самітником красувалася серед полонини.
Гори стогнали. Вітер бавився смереками, час від часу ламаючи вперто-негнучких. Якийсь старезний дід-самогубець простягнув руки до стрілчастого неба і... віддавав йому свої роки клопотів. Молодів на очах...
Хлопці, заберіть його, він що, здурів? – я рвався забрати діда до хати.
Здуріти можуть всі, тільки не Йван, - навіть не поворухнувшись, засміявся вусатий. – Сиди.
 І вітрисько може забрати всіх, но не Івана, - додав безвусий. – Краще мовчки дивись та вчись, ага?
 Добре, а мені то що, - ображено відповів я.
За якусь еру, що тягнулася хвилин зо двадцять, на вершині гори, як нічого не бувало, з’явилося чисте, скупане сонце. А ще через хвилину в дверях хатини з’явився чистий, скупаний дід.
В нас гості, - сказав, - повезло!
Старий викрутив сорочку і знову надів її на себе. І не трусився, і гусяча шкіра з’явилася не у нього, а у мене. 
Чому вас не закрутило оте божевільне холодне пекло? - здивовано запитав я діда.  
Бо мені воно байдуже, – спокійно відповів Іван.
Мої нові знайомі поговорили про діла хазяйські, між іншим витягли з мене про мене все краще нишпорок-професіоналів, зробили прихований висновок типу тупий тупому про тупе та як добре тут, що нас немає там, й порадили частіше довіряти Богові, попередньо переконавшись, що той, кому довіряєш – дійсно Бог.
Я не міг довго гостювати в цих мудрих людей, бо не знав, що з моїми друзями.
Я до вас ще прийду, добре? – на прощання сказав я.
Як хочеш, - не дуже гостинно відповів дід.
Ви просто знаєте те, що мені треба. Я переконаний, - вирішив пояснити я.
Ти не запитав, чи мені треба того, чого тобі треба, але приходь... як хочеш, - по-батьківськи поплескав мене по плечу Іван і розказав, як легше добратися до села, бо тільки звідтіля я пам’ятав дорогу до нашого з хлопцями помешкання... якщо воно ще є... після всього...
Я собі пообіцяв, що стану сильним, як дід.
А в селі про нього стільки наслухався, що захотів ще стати таким мудрим, як він...
А я думав, що всі генії світу ходять зі мною на одну роботу, баран...

9
Вітер не боїться змін...
Тому вітру бояться люди...

По дорозі валялися дерева, які не захотіли або не могли зігнутися, тому їх поламало. Коли я добрався до нашого студентського містечка, посивілого через фантазії пунктуальних років – погрому не було... Бо не було взагалі нічого. І нікого. Пустка. Тільки відверто глузували гнучкі дерева-підлітки, що в часи нашої гуляй-поле-молодості були шмаркатими немовлятами, що лякались навіть студентської необачної ступні... 
В той час, коли розгублений я приходив до тями в роздумах, як, де і коли шукати моїх друзів, аби уникнути мультиплікаційних взаємопереслідувань, вони, наче причмелені після “рейду” таргани, виповзали на нашу поляну з нетрів спокійного, бо досвідченого, карпатського лісу, який не боїться ніяких катаклізмів природи, крім одного амбіційного алогічного катаклізму – людини.
Я не довго був там, - теплолюбивий Володя-одесит кивнув на ліс, - однак уже можу зробити  висновок: те, що легше, треба шукати ближче, - він тримав у руках свою нічну білизну і... пляшку коньяку... “Закарпатського” (свій до свого по своє: Карпати люблять карпатське, а Володя любить тепло).
А я зробив висновок, - продовжив Ростик, - що моя львівська маленька квартирка – найзатишніше місце на світі. Факт є факт.
Я ж, опісля сьогодні побаченого, - зауважив я, - зробив висновок, що висновків взагалі робити не можна. Чесне слово!
Як по команді ми всі перемкнули свої очі на Степана.
Ви чекаєте, поки я навішаю вам нам вуха свій висновок? – запитав Степан.
Звичайно! – першим за всіх розписався Ростик.
Хлопці, я просто щасливий, що можу бачити зараз вас здорових перед собою. Слава Богу, що ви не відчули на собі, що таке стихія в горах...
Ну-ну, не будь дуже добрим, мама Тереза тобі не родичка, признайся просто, що ми виявилися сильнішими, ніж ти думав, - почав чіплятися до невластивих Степанові чуттєвостей Володя. 
Нє-а. Просто ви виявилися щасливішими, ніж я думав...
За щастя!!! Чуєте? Я пропоную тост, - пояснив Володя, розкорковуючи “Закарпатського”.
Природа так вдало підсунула нам підсвинка, що ми не тільки не встигли виростити з нього здоровенного нахабного кнуряку, а навіть й не помітили підкидня... Бо не для цього зустрілися, налаштували себе не на те... А потім сиділи, згадували й дивувалися, як багато залежить від того, якого кольору очі дивляться на жарт Господній, який люди помилково охрестили проблемою, аби виправдати свою незграбність...
Так, козаки, пропоную орієнтовний план сьогоднішнього нашого, не побоюсь сказати голосно, дійства...
Тільки не кричи! – встиг вставити колючку в Степанову промову Ростик. – Голосно не треба – боюся обвалів. 
Ти сам обвал. Отож: Сергій, Ростислав та Володимир відправляються на пошуки залишків наших речей. По дорозі назад, в міру можливостей (а можливості завжди є, треба тільки їх побачити та захотіти використати), прихоплюють з собою дрова...
А Степан? – в унісон, з прихованим почуттям демократичності, тобто рівності, запитали ми.
Степан розпалює вогонь та готує вечерю на тому і з того, що ви відшукаєте. Так що, в добру путь, друзі! 
Добре, що не  в довгу, - зіронізував я.
Наш горець ледь не зрадив своїй серйозності. Однак вчасно реабілітував себе й як радянська батьківщина-мати урочисто проголосив:
За вами наші шлунки та зоряне або й ні небо над головою!
Чесно кажучи, я б ніколи не погодився на твій страшно божевільний план з елементами здорового егоїзму, якби не хотів їсти, - сказав Володя.
Хто править шлунками, той керує убогими умами! – продовжував проповідувати Степан.
      -   Як би я не хотів придертися до твоїх слів, мушу визнати, що ти породив афоризм, - вдумливо мовив Ростик. А сірники хоч маєш?
Маю. Запальничку.
В дорогу, - підігнав хлопців я, і ми розчинилися в лісі.   
 Я блукав лісом в пошуках втрачених речей і думав, що за найменшого бажання бути ображеним, можна битися головою об якесь невинне столітнє дерево і нарікати на свою обідрану примхою природи відпочивальницьку долю. Але так не сталось, бо так не гадалось. Вічне “чому” було приховане ще за якоюсь, вельми замаскованою примхою, що стосувалась усіх нас чотирьох та ймення якій (Господи, поможи з’ясувати, допоки думки філософські не пройшли повз звивин моїх)... Ймення якій... примха, тобто – незрозумілий вчинок як дивацтво, вигадка, чудернацтво, химера. Не брешу – так пише в тлумачному словнику української мови. І я тоді запитав себе: якщо життя – суцільні примхи, а примха – див. виділений текст, то справжнє життя, виявляється, суцільні дивацтва, вигадки, чудернацтва, химери??? Так? Тоді чому я собі морочу голову в пошуках якихось істин та її родичів-синонімів, близьких й не дуже, і чому себе за неможливість слідувати істинам якимось химерним мучу? Я що?..
Засипаний запитаннями, я вибрів на нашу поляну разом з першою заспаною зіркою і без ніяких знахідок, однак під схвальні матюки моїх спереживаних друзів...
Ніч не знайшла коханця і була холодною, як засиджена в своїх комплексах діва...
Як на неврожай, ми мали навіть що посіяти. Стихія порозносила по Карпатах шмаття, а харчі все-таки нам залишила  - не витрачати ж їй, великій імпровізаторці, модерних рим на консервні банки чи пляшки з якоюсь неврівноваженою рідиною. Консерва – стер..., ні, такі рими не для мистцині, ціль всього життя якої - зробити світ кращим.
Зі всього, що робиться, щось та й виходить... Якби палатка-приколістка (може, жінка, яку назвали бабусею, постарілася та постаралася?) не зіграла роль повітряного змія, ми б, під її пірамідковим снодійним покровом, спокійнісінько собі калачиком похропували, а так...
Так ми були приречені на зорі, карпатську ватру та розмови... Ми були приречені на якісь запитання, які, по суті, керують прогресом, бо вимагають якихось відповідей, серед яких обов’язково трапляються геніальні...
Місяць подумав, що він сонце, і став горбатим. А зірки нічого не думали, й залишалися зірками.
А день немає кольору – він день. Для ночі всі кольори кольорові, - пробубонів собі під ніс Ростик, але ми всі почули.
 І мовчали... бо вдумувались...
Я для себе вималював слово, серцем і душею фарбував. Так, Ростику? – підморгнув новітньому мислителеві я.
Майже так, - погодився той. – Слово! О!
А я думаю, що так – без майже. Бо потужнішої зброї за слово у сучасному світі немає, - прилучився до розмови Володя. 
Степан вголос лічив зорі. На якійсь з другого десятка він зупинився, значуще підняв вгору вказівного пальця і мовив: 
Але: сказати гарно можна і без слів. Зробити гарно – треба мати душу.
Однак грамотну, яка знає абетку, - не здавався Володя.
Може так, а може – й ні. А може зіркам треба вірити. Вони ще ніколи не долітали до землі, тож не збагнули ще сили шлунка... До речі, інколи, якщо хочете знати, підсвідомість показує мені мою зірку. Мені приємно, що вона велика...
Не хочемо нічого знати, бо знаємо й так уже забагато, - заперечив Володя.
Нехай гадає, хай собі мудрує... А ми за нього трохи накеруєм. Наливайте! – скомандував Ростик. – Поки спрагла на балади Степанова зірка бавиться в пророцтво.
Я так давно по-справжньому не боявся плести романтичні дурниці вголос, - сказав великий інквізитор. -  Жахався виглядати смішним та слабким...
В романтиці дурниць не буває, - заперечив я. - І ти не один, - мене потягнуло трохи висповідатися під екзотичний песимізм Степана, однак, як завжди, своїх п’ять копійок зовсім не туди вставив той же класний пацан з самого міста Львова.
Нас четверо, і ми п’ємо за 52 мільйона з наївного або погано поінформованого “1+1”. Щоб космічна цифра стала земною! За краще!
За краще? – іронічно посміхнувся Степан. – Та всі біди від того, що всі все роблять для того, щоб було краще. А кому це потрібно – до лампочки. І виходить, що кращого, якого в муках родиш, самому ні приклей, не приший, ні ще в якийсь спосіб не приплямкай, а хтось за це краще й спасибі має висловити, і бути вдячним до смерті, і Бог, якщо він є, обов’язково має побачити ініціативу та записати у свою вічну книгу райських справ. І замість того, аби насолоджуватися життям, більшість мудрагелів старається зробити добро іншим, яке робить інших такими нещасними, що маленькою компенсацією втіхи є намагання зробити добро ще іншішим... Ланцюгова реакція... А хто нормальний може бути щасливим на прив’язі?.. Ти?
Так, - несподівано відповів Ростик. – Бо якщо я зірвуся, то нароблю набагато більше дурниць та набагато більше людей нещасними, які в силу їх словесних прокльонів зроблять ще нещаснішим мене.
Стоп! - замахав руками перед собою Володя. – Пацани, може, спочатку вип’ємо, га? Рука болить, тобто... А потім продовжимо дебати, і я радо висловлю свою позицію щодо усіх вами задекларованих суспільно важливих питань, вирішення яких допоможе нашому багатостраждальному народові нарешті відчути себе малостраждальним та...
Стоп! – тепер уже кричав Ростик. В тебе температура?
Так, - відповів одесит.
Я маю на увазі, підвищена?
Можливо.
Я так і думав.
Не бреши.
Що?
Ти думав про щастя на ланцюгові. Згадай...
Якийсь чоловічок, і аж стільки зла. Чи не задосить для одного нерва? Він справді хворий, правда? – звернувся Ростик до мене.
Стоп! Стоп! Стоп! – на сей раз перервав жарти Степан. – За нас!
Актуально. Погодьтеся. – сказав я, і ми перехилили по одноразовій скляночці.
Поки закусували, доти мовчали.
Як в казці, - порушив апетитне плямкання Володя. - Ну що людині треба для повного щастя, а, друзі?
Правда. Коли не вмикаєш світла у своїй хаті, значить, тобі його не треба. Але випити й закусити для мене не світло, - Ростик приклав долоню до Володиного чола. Той незадоволено фиркнув.
Чого ти пристаєш?
Я не пристаю. Я пропоную нічию, - засміявся класний пацан, – бо не люблю перемагати хворих. То як, Львів та Одеса мир з маслом, о’кей?
Не о’кей, а гаразд, однак я згоден. Поговоримо про любов.
Попахує відвертими компліментами. Тобі не здається, Степане? – пожартував я.
Та що ти з них візьмеш, окрім вміння вішати локшину вільним вухам. Зрештою, то не зле... Як добре мені хлопці з ва-а-ми..., - додав.
Тільки не питай, будь ласка, чи ми тебе поважаємо, гаразд? – кольнув закарпатця Володя.
Тебе особисто не буду, можеш спокійно поважати класного пацана... Давайте ще по скляночці, а там побачимо, в кого виникнуть сумніви щодо поваги до власної персони. Не заперечуєте?
Ой Степане-Степаночку, ти славний козаче, за тобою, Степаночку, наркдиспансер плаче, - заспівав Ростик.
Ми реготали, як ненормальні. Врешті наш горянин запитав:
Хто б п...пішов по дрова, Ростику?
Тільки не я, - випалив той.
І не я, - додав Володя. – Піде Сергій, щоб знав, як шкідливо постійно мовчати. На помилках вчаться...
Однак по дрова пішли всі, добровільно, проявили ініціативу хлопці... 
Магія вогню завжди вміє вчасно прочитати душу.
Мене  легенько штовхнув під бік Володя і прошепотів:
Глянь на класного пацана, зараз він щось видасть...
Той дійсно не забарився:
Минув день, і ніхто не сказав дякую за те, що я його прожив, - жалівся Ростик.
Оце так впалив. Тобі що, сьогодні було ... зле? – здивувався Степан.
Не будь таким приземленим, Стьопка, - образився львів’янин. – Я в загальному, для роздумів.
Якщо для роздумів і не про сьогодні, то щось в тому є, однак всім до того – ні до чого. Для когось хтось – ніщо. Затям навічно – і позбудешся багатьох розчулень через чужу недосконалість... 
Так, – в той час я дивився на світ трохи приплющеними очима, тому мовив: -  Однак... все життєйське приходить та відходить... Якщо здоровий, їсти хочеться, а хворий – тільки здоров’я. Життя ніякої нової ноги, крім бажання бути там, де нас нема, будьмо відвертими, нам не підставляє. Все крутиться просто навколо, а в голови наші влізає по-різному. І часто не по-своєму... На те воно й життя та ми... і світ, який не має часу записувати помилки та на них вчитися, бо постійно творить. А сама творчість – це уже мистецтво. І не так остаточний результат, як процес...
А мистецтво слова у тому, щоб про однакове говорити по-різному, пра?.. – запитав  Володя.
Пра... – нарешті підтримав одесита Ростик. - Повторись мільйон раз по-іншому, і ти завжди будеш оригіналом...
Ніч присіла на колоді біля тріскучої ватри і розказувала казку про мрію. Жовті голови кульбаб у пломенях бавилися у сонце. І я подумав: “Сонце вночі – це тоді, коли ти забуваєш, що вранці на тебе чекають купа обтяжливих обов’язків перед іншими”.
Ніч  завжди приходить тихими очима, заглядає в душу – і мовчить, - загадково мовив до мене Степан. Ніби вмів читати чужі думки.
І деякий час ми мовчали. Наш настрій буйної веселості поступово переходив в сентиментально-заспокійливе, поетично-реалістичне полоскання кісточок неповторному життю...
-    Слухай, Степане, та з тебе просто і пре “оскаром” від журналістики! Чому ти сидиш у своїй примітивній районній газеті та нікому не потрібній сільській школі з дітлахами, яким теж нічого не потрібно, бо батьки їм популярно пояснили, скільки бичків потрібно на юриста, а скільки на того ж вічно голодного журналіста... якщо він справжній журналіст, а не найманий піхотинець?.. - сам, напевно, не пам’ятаючи з чого почав, і що хотів запитати, пробубонів Ростик.
Тому що я, – закарпатець, виявляється, зрозумів запитання, - маленька історія маленьких людей, які прагнуть бути маленькими, бо знають, що великих гнуть. І непомітний я не через мініатюрність, а через те, що навколо велетні: з каменем на шиї і з каменем для шиї. Це гірке божевілля здорових великих людей. А для мене маленький спокій...
Та ти ще й Маркс, Енгельс та Володимир Ілліч в одній особі, - вирвалося у мене.
Думай собі, що хочеш, а я знаю, що роблю, а все інше розставить по своїх місцях життя... І не порівнюй мене, будь ласка, з отими хворими на безсоння пролетарями з віртуальної “Аврори”... У мене щодо них не дуже приємні спогади...
Ти нас не так зрозумів, Стьопка! Ми ж знаємо і тішимось, що ти все робиш правильно, - підбив підсумки Володя. І мав рацію... якою він часто любить попідколювати нас, яко яскраво виражених представників українського буржуазного націоналізму...
Проте, - заперечив я, - зірка не завжди буває червоною...
Так. Кожна сильна людина сама собі вибирає колір зірки. І я вибрав. А ти - слабак... - Степан замовк.
Мені нічого не залишалось, як винувато опустити голову.
Вибач, Сергію, - додав згодом Степан, - я не хотів колупатися в твоїх ранах... Сам розумієш... Вирвалося...
Нічого страшного, - я вдавав байдужого, хоча всі їжаки світу зібралися на шабаш і влаштували гостророгі ритуальні танці на моєму серці. - Зате у мене є шанс. Адже зірка моя зараз без кольору, пра?..
На чорний день сховаю в скриню болі та сяду і плекатиму життя, - споетизував Ростик.
А чорного дня може і не бути! – сяяв оптимізмом Володя.
Коли пожертвуєш квіткою, доля тобі обов’язково подарує букет, - додав Степан.
Ви сказали мені “ніщо”, і образилось кволе “хтось”! – жартома насварив на хлопців я.
Молодець! Супер! Боєць! Вип’ємо, щоб “хтось” перейшло в сильне ”я”! – вигукували по черзі хлопці, і ми ще клацнули по одноразовому... Тому, що найменший...
Потім довго закусували, бо відчули, що бесіда трохи скосила від узагальненої про життя, і неждано-негадано перепливла на поради стороннього... Які, як правило, рано чи пізно, закінчуються... деякою ситуацією (щоб голосно не казати революційною).
Головне – не боятися помилятися. Це вже стало моєю молитвою, але Бог рідко звертає на неї увагу, - після одноразового потягнуло на відвертість Володимира. – Чесне слово! Мене завжди переслідує страх...
Страх-страх-ст-рах-трах-стр-ах... Ах!!! Пекло, гарт і виправдання одночасно!!! Пекло – для слабаків! Виправдання – для стукачів! Гарт – для героїв! Бо герої – це не витвори масового гіпнозу різноманітних замовлень, і не п’яні кількахвилинні блокування дотів, і не селянська мотузка на шиї в босі морози через елементарну відсутність інформації помилкового носія інформації, і не патріотичне вийняття душі не тільки з рідного тата, а з цілих батькових нещасних поколінь, і, узагальнено, не сімдесятилітнє протокольне мовчання на своїх сусідів, і не партизанська втеча з білоруських лісів від незалежності, і не галалайклива незалежність, скинена на плечі з порожньою торбиною, і не вміння та можливість цю торбину заповнити за рахунок сліз народу й смітникового викиду для народу, щоб притупити сльози народу, і не вибори, перевибори, реформи, програми і грами... Страх – Бог для сміливців! Бо – не переборовши страху, не поставивши його на коліна, ніколи не станеш сміливим! Все! Я казав, що думаю, а що казав – сам уже й не пам’ятаю... Але – не брехав, чи не брешу... Однак – я так думаю... Ви думаєте по-іншому – то говоріть!.. 
Думаю, кожному було що сказати, та просто не хотілося... Бо Степанові слова, попри відверту близькість своєї сорочки до тіла, були теж і нашими сорочками, які на вішаку чекали свого часу прогулятися...   
Коли думаєш про своє й не боїшся думати вголос -  значить поряд усі свої. І ми закидували один одного потоками свідомості, знаючи достеменно, що хоча в дану мить кожен чекає паузи для оприлюднення свого потоку, але ріка буде однією і нашою...
НАША РІКА... НАША!!! Це не боягузливий (ледь не ляпнув богобоязливий) потічок, хворий на цукровий діабет. Це не примха хмари і залежність від сонця. Це – ріка! Купа дружньої води... Й українського цукру, попри українську природну цукровитість, за нашої прогресивної економіки через ультрапрогресивність влади, не вистачить до кінця... (термінів вказувати не наважуюсь, підвладні ж бо вони одному Богові)...
Найважче забути про те, що ти все пам’ятаєш...
Щоб залатати діри в собі, треба перестати бачити їх у світові...
Якщо ти знову на час станеш дитиною, наробиш невинних блаженних дурниць і почнеш каятися, ти – телепень. Не тому, що наробив помилок, а тому, що став дорослим...
Не можеш порівнятися з кращими, подивися на гірших. Ти не такий уже й поганий... А тепер намагайся стати кращим...
 Словечками  розумних дядечків-цілителів про те, що ти все можеш, можна тільки принаркозити біль на деякий час... Але не витравити з себе хробака...
Чому думає той, хто не вміє думати, що він думає найкраще?..
Якщо ти не навчишся спокійно реагувати на чужі тупі накази, тобі тупо доведеться робити наказане з втраченим здоров’ям... 
Звільнитися від дурних та нав’язливих думок можна одним способом: вважати, що вони не дурні та не нав’язливі...
Він зрозумів, що його втоплять. Тоді він забув про все і почав нове життя… Для тих, хто не вміє плавати...
Краще побачити чорта з німбом, аніж святого з ріжками...
Думаєте, легко бути злим? Ні, легше бути добрим. Злим легше стати...
Забудь про мене! Буде несподіваніше, коли я прийду...
Тоді плакало все, а я сміявся. Бо зроду був впертим. Варто вчитися смакувати кожну букву у житті, бо алфавіт може неприємно здивувати значком, якого навіть неможливо вимовити (ь)...
Деяким людям потрібно комусь належати...
Може, так треба...
У впертості одна позитивна і одна негативна риса: впертість...
Якщо хтось на чомусь помішаний, то мусить на тому зваритися. Інакше, він тільки любитель...
За день можна нарахувати стільки гріхів, що, коли їх пропускати через себе, не треба уже пекла неземного – воно тут, на землі...
Я можу не подобатися Богові, однак Він, як найчесніший Хтось у цьому світі, мусить мене терпіти...
А в мене тоді кожен ранок був боротьбою. Пекельною боротьбою з самим собою. З дурнуватими переконаннями та звичками, і з спокусами. Всілякими дрібними, однак визначальними у житті, яке дано людині лише для того... щоб прожити... Я переміг... коли перестав боротися...
А я згадую свою квартирку. Так добре і так гарно. І без проблем. Рай. Штучне золоте сонечко зігріває мене з-під оченяти космічного прогресу – люстри. Почуваюся так надійно і затишно. Як курча в інкубаторі, і тільки всією силою віри вірю у пресвітле майбутнє, сподіваючись, що не вимкнуть електроенергії. Бо прийде несподівана красуня – світлоока зірка з комина сусіднього будинку і принесе стільки нереальних мрій, що ”так добре, і гарно, і без проблем” перетвориться у зиму зі справжнім холодним снігом на душі...
А я знаю, що я ідіот. Однак як це пояснити іншим, коли вони думають, що я нормальний?..
Відверто.
Багато-хто хоче виглядати нормальним. Виглядати – не значить бути...
Світ стає схожим на повію...
Стає!
О!
Годі! Давайте про інше й по-іншому...
Звикай, бо світом правлять емоції. Здоровий глузд є тільки в потребі поїсти та зі всіма природними наслідками шлунка...
Якщо в тебе з’явилося переконання, що ти ніколи не впадеш – ти вже послизнувся...
На цьому послизнулися й наші потоки свідомості... А може й не потоки... А може і не свідомості... Може, магії карпатської ватри вкупі з магією дружніх, майже братських душ, вдалося оприлюднити більш таємні одкровення сутностей людських, про які відверті аж до самозради сутності навіть не здогадуються? А може...
ПІДСУМКИ ПІДВОДИВ, ЯК ЗАВЖДИ, СТЕПАН:           
-     Живеш  - тільки ВЖЕ, а відповідаєш за все прожите до “ВЖЕ”. Доганяєте?
Я згадав про вчора і післявчора. І про десять років назад і про двадцять. І схотів якось осучаснити минуле, провідчувати якось... Якось!!! І тільки згадав минуле, як книжку про щасливого Робінзона та заплакану Консуело... І подумав: МИНУЛОГО НЕМА!!!
І ЯКЩО Я ПОВТОРЮЮСЬ СТО РАЗІВ, то роблю так свідомо, БО ТАК НЕ ТІЛЬКИ ТРЕБА, А ТАК Є... А як є – художні задуми і мистецтва безсилі... Для задумів, а особливо мистецтв, ГОЛОВНЕ – НЕ ВІДКРИТИ АМЕРИКИ ПРО ТЕ, ЯК Є, А ПОКАЗАТИ “Є” – ПО-ІНШОМУ, ТАК, ЩОБ БУЛО ЦІКАВО ЗРОЗУМІТИ І, МОЖЕ, ПОВІРИТИ...
Те ми і робимо вже дві доби справжнього життя...
Що таке щастя, ви знаєте? – знову запитав Степан. І як поганий вчитель сам собі відповів: - Не знаєте, бо ніколи не були щасливими. Щастя – це свобода!
А свобода – у байдужості, - додав Ростик.
Хтось би сперечався, а ми не стали...
У горах народжувалося сонце...

10

Перспективи завжди тільки починаються...

На цей раз сонце зустрічало нас: замріяних, трохи сумних, утомлених, однак з променями світла в очах...
Ми прибрали поляну, подякували їй за гостинність та голосно сказали: “До зустрічі!”. Щоб пам’ятала і чекала...
Пахло спогадами і надіями...
Милосердний засекречений Ростик просився щось нести, та не було що.
До електрички ми добігали. Вагон був майже порожнім. Якась весела молода компанія по сусідству вчилася грати на гітарі та співати.
Їхнє бренькання виводить мене з рівноваги, - нарешті, після декількох нервових хаотичних рухів, сказав Ростик. – Я зараз ту балалайку викину через вікно. Разом із балалайкарем. Допоможете?
Нє-е, - заперечив Володя. – Ми спокійні. Медитуємо собі. Одне слово, повна нірвана. Вчися, хлопчику, бути сильним, поки ми живі, бо “сильний той, хто має владу над собою”. Хто сказав?
Мені все одно, - відрубав класний пацан.
Якщо тобі все одно, то тобі все одно – все. Тому не звертай уваги на таке миле та юне мистецьке товариство, як наші друзі з гітарою. А афоризм – Сенеки. Вчися, дитино!
Дитина таки не витримала й майже природно зірвалася на ноги.
Сядь! – владно наказав Степан. – Забув, як ми їхали сюди? Думаю, вони ще до нас недоплюнули  і скоро недоплюнуть. Це комплімент. А не можеш не помічати – тоді терпи. Хто терпен, той спасен.
Ростик ображено (або вдавано ображено, він такий) дивився у вікно. Заспокоїлися й вагонні співаки. Нічого немає вічного: ні доброго, ні злого. Бо ми змінюємося, а час сидить собі спокійно у якомусь зручному кріслі в постмодерному театрі й на всі ці наші комедійні борсання дивиться.
Степан зійшов у Стрию, бо так швидше добереться додому. На пероні Ростик вийняв з кишені яблуко, розрізав його на чотири дольки, одну подав Степанові:
На, з’їж! – сказав.
Я не хочу їсти, - відпирався закарпатець.
Мусиш! – наполягав класний пацан.
Стьопка, усміхаючись, виконав наказ свого друга.
Ось цієї частиночки нам не вистачатиме, - зробив короткий влучний висновок Ростик, тим самим позбавивши нас ритуалу розпинатися на “до побачення” про вічну аж до гробу дружбу та повагу.
 Степан подав кожному руку і по-братськи поплескав по плечу, аж Володя зігнувся та зайойкав.
Дякую, друзі, за два дні щастя. І пам’ятайте, - Степан не міг, щоб не повчити, - життя – це шлях, життя, якщо хочете, - це наші неповторні українські дороги: то яма, то канава, то на ранок металеві кришки люків на складах в приватного підприємця-металобрухтника, який не знає, де вони там взялися… Однак попри те – нормального необікраденого асфальту в нас все-таки більше. Просто, як те, що я кажу вам “до зустрічі”, - і закарпатець зник у вранішньому понеділковому натовпі.
Три четвертих яблука, як живий приклад минущості усього, змусили нас у роздумах про всілякі сенси життя та смерті промовчати до самого Львова.
Володя забрав зі стоянки свого пошарпаного “Жигуля”.
А ти що скажеш? – сумно запитав я, коли він сидів у вже заведеному, тремтячому від спокуси руху, автомобілі.
Дайте мені мою дольку яблучка, будь ласка, - і Володя попрямував до своєї сонячної Одеси.
Рідний неповторний Львів повернув мою бідолашну голову у страшну реальність... рідкісного щастя людини суцільних формул-2 залишитися наодинці з собою... Перегони без суперника закінчуються тим, що не наздоганяєш навіть самого себе... Так якось виходить, майже само собою... через відсутність... ворога...
Як хотілося б, щоб усе, що зі мною зараз відбувається, було життєвою акробатикою, однак... насправді – елементарне ходіння. По мукам. Сказано, подумано – ні в сьому, ні в тому собаки не з’їдено... Простенькі новини та асоціації. Однак: на мій спортивний загальний розвиток – правдиво. На правах роздумів. Ображеним або неправдиво зображеним професіоналам до суду не подавати, бо я – художній твір. А твір... з нього візьмеш тільки те, що сам захочеш... Взагалі-то я, як бачу, міг би бути й успішним юристом, тільки... не в країні... вічних законопроектів... Що я мелю?... А що хочу?!! Принаймні собі?! Гос-по-ди... по-ди- вись, що щось витворяє зі мно-ю... без ме-не... жа... (“...х ” чи “...ль”?).
З власного життєвого досвіду я підмітив два яскраво виражені види дурнів: один, той що думкою радіє, а другий – той, що від думки страждає. Я, напевно, з елементами сього й того, тому дуже важко піддаюся лікуванню... Отаке, виявляється, може надумати людина за долю якоїсь секунди.
Ми зосталися вдвох з Ростиком: він – з цікавими планами на день, я – з безціллю.
Ну що, Сергійку, до роботи! Ти куди?
Н-не знаю, - зізнався я. – Ні-ку-ди!
Заспівав “моцарта” Ростиславів мобільний телефон.
Добре. На Привокзальній. В “Діаманті”. Через десять хвилин. На десять хвилин – не більше, - діловито мовив Ростик. А потім звернувся до мене: - Один талановитий, молодий та перспективний поет напросився до мене на ділову каву. Тож запрошую тебе. Гаразд?
Не просто гаразд, а спасіння. До вечора буде менше, - відповів я.
Тільки без драматизму. До вечора, до ранку, до завтра, з понеділка!.. Та ніколи!  Минулого нема! Принаймні для розумних людей...   Зрозумів?
Як можна драматизувати трагедію, Ростику? Нонсенс, - я плаксиво посміхнувся. – Минулого нема, однак є я! – додав я. – Зі всіма вперто живучими хробачками, яких медики розумно нарекли нервами, якими керує якась тіньова підсвідомість.
Підсвідомості дай якогось розумного хабара і вона стане свідомістю. Нерви законсервуй на холодну зиму, коли вимкнуть опалення через чиїсь віртуальні борги чи примху погоди, чи непатріотизм голодних пенсіонерів. А зараз – суцільне безнерв’я. Це єдиний спосіб не тільки вижити, а по-справжньому зажити. 
Ти такий мудрий! – дорікнув Ростикові я.
Якщо ти, Сергію, це, нарешті, визнав, то прислухайся до моїх, на перший погляд, безперспективних порад, які, насправді, є найперспективнішими, - вдирався у мою черепну коробку Ростик. – До речі, я навчився цього у свого покійного діда. Він казав: якщо щодня робити щось – буде багато. Головне – знайти на свої руки “щось”... І не жаліти себе. Дід, до речі, прожив до ста. І помер на грядці з огірками, якими, теж до речі, цілу зиму зі вдячністю смакувала вся родина...
Потрібно визнати, що Ростик говорив правду. І мушу визнати, що правда ця відбивалася від мене, як м’яч від футболістів львівських “Карпат” взірця другого кола чемпіонату України 2003/2004 років. Тобто, знаєш, що треба робити, нібито хочеш, і Бог мав би допомогти, але... не вмієш. Тому нічого й не вдієш. І дістаєш ляпаса зі сітки власних безпорадних воріт, і відчуваєш себе овечкою, і чим більше відчуваєш, тим голосніше мекаєш на сміх глядачам, курям, і на виття розтерзаної рідної душеньки... І скочуєшся з ганьбою вперше у першу лігу…
Ми відчинили двері “Діаманта”.
Поки я губився на недотоптаних стежинах своїх роздумів, припурхав на крилах якихось напевно дуже вдалих рим молодий та перспективний, емоційно відрекомендувався Сашком Приблудою, і зразу ж почав говорити тост за... премудрого Ростислава Івановича, звичайно! Прізвище, чи псевдонім, не знаю, пасувало поетові на всі сто. Значить, не доля шукала його, а він, молодчина, знайшов сам даровану Богом, й насолоджувався кожним кроком свого призначення... 
Дві четвертих яблука одиноко лежали на тарілці. 
А можна мені кусник? - попросив Сашко.
Ні, не можна, - заперечив Ростик. – Це яблуко магічне. І наше. Ясно?
А що тут темного. Магічне так магічне... Але я вперше чую, що яблука бувають магічними.
Магія, дорогенький, не у самих предметах чи словах, а в тому, скільки і якої душі в них вкладено. Зрозумів? – Ростик засміявся, напевно, щоб не образити молодого та перспективного.
Аякже, - відповів Сашко. – То як на рахунок моїх віршів?
Якщо щодо, то декілька є дуже непоганих, і ми обов’язково їх надрукуємо, а якщо на рахунок, то одержиш ти за них, чесно кажучи, дулю. Але з маком.
Я працюю на перспективу, - скривився молодий поет. – Дякую.
Ростик ще випив кави, а ми з поетом по п’ятдесят коньяку. Потім Ростик сказав:
Вибачте, будь ласка, я мушу бігти, – він з’їв свою дольку нашого магічного яблука та погнав додому вмиватися та переодягатися. - Бо робота, робота і ще раз робота, до того ж – цікава робота, - пояснив він. 
Як людину міняють обставини! Ростислав зовсім не був схожий на Ростика в горах. Діловий чоловік, а не якесь  побрехенське ображене ляпало-діставайло. Молодець!
 Поет згадав, що теж спішить, чемно відкланявся і вручив мені, на всяк випадок, свою пом’яту візитівку.
Я залишився сам на сам зі своєю долею та долькою магічного яблука. Я не мав куди подітися. І я пішов на вокзал, сів в електричку і поїхав назад в гори...

11

Якщо двері відчинені, значить, у тебе в кишені ключ...

Я стояв на порозі дідової хати і мовчав. Старий мене помітив, коли  повернувся з гарної країни якихось усміхнених спогадів. Так я здогадувався, спостерігаючи його щасливе обличчя.
Скажи щось доброго, - звернувся він до мене.
Можна я у вас трохи поживу? - запитав я. 
Чого б це? – здивувався дід, хоча, я впевнений, він знав усі “чого”, з якими до нього приходять люди.
Треба трохи втекти від себе, - ляпнув я штамповане і примітивне, та самолюбиво виправдальне, на додаток. Аж соромно стало...  
Іван підійшов до печі, взяв глечика, налив два горнятка якоїсь густої паруючої рідини, а потім запропонував:
Чаю вип’єш, цілющого, на травах? – і не чекаючи моєї згоди, додав: - Від себе, дорогенький, ти не втечеш...
Чому? – вирвалося у мене.
Дід голосно сьорбав чай і деякий час не звертав на мене уваги. Потім мовив:
Бо тебе нема. 
Як нема? – здивувався я.
Дуже просто. Дасть Бог – зрозумієш.
А я майже здогадувався, що я – не я, і втікати я хотів не від себе-я справжнього, а від себе-когось випадково чи ні допущеного бути співвласником особоньки, яка все ж таки носила законне паспортне ймення Сергій Шукайло. Дійсно,  не треба ні від кого втікати, бо – дарма, бо боягузів завжди наздоганяє страх, який навіть не вміє бігати, бо йому й не треба. Він просто вміє бути. В тому числі – собою, справжнім.
Дід  голосно пив чай і голосно... мовчав.
Чому ви нічого не кажете? – не витримав я.
Хто від вовка втік, той і на малюнку його боїться. Треба перемогти хижака -  і він більше ніколи не з’явиться у твоєму житті. І так зі всім і всіма. І завжди. Так і з собою.
 Мені стало соромно. Старий дід учив молодого здорового бугая бути сильним.
Вибачте, я щось не те запитую, - як школяр промимрив я.
Чому? Спитаєш – сором на годину, не спитаєш – можеш на все життя осоромитися, - заперечив дід.
Досить, уже осоромився.
Нічого, хто не помилявся, той не знає радості пізнання.
Я ж вірив, що роблю все правильно.
Правильно. Була б віра, боги знайдуться.
І я, як виявилося, не помічав власних помилок.
Треба розум мати, щоб помічати власні помилки. Образливо? – запитав Іван.
Ні, сумно й страшно... Бо хоча я й був суворим, однак довіряв людям – це одна з помилок.
Розумний з усіма знається, та ні з ким не братається. І довіряє тільки друзям, а не колегам.
Я завжди казав те, що думав, без лукавства та...
Як розумна голова, то губи стулені.
Я вчився, працював, як божевільний, я знав майже все у своїй роботі.
Хто все вміє, з того доброго майстра не буде.
Однак мене недооцінили.
Добрий лікар хворих не шукає.
І підставили.
Варто одному псові брехнути, як всі інші підхоплять. А диявол може навіть під брамою жити.
І найстрашніше, повірили брехунові, чи брехунам, навіть не знаю.
Погана музика тим і бере, що гарну глушить.
І мене ніхто не захистив.
Краще на палицю спиратися, ніж на людей.
А чому?
Чужих таємниць краще не знати.
Я старався все зробити найшвидше і найкраще.
Хочеш швидко зварити – вари на малому вогні.
І полетів у прірву.
Мавпа теж часом падає з дерева.
Я вдруге б такого не пережив.
Чорт, з яким уже зустрічався, добріший.
Як бути?
І  в пеклі люди живуть.
З чого почати?
І поразка може стати перемогою.
Коли б знати, що вранці чекає, звечора б помер, - це вже я, у дідовому стилі. Якось само підійшло – я аж запишався собою.
Так. Однак, світ – це млин, який все меле та меле.
Чому ж тоді іншим щастить?
Дивлячись на чужу долю, подумай про свою. І заспокойся: не було б хмар, то й сонце не давало б радості.
Я нічого не вигадував. Я тільки пішов, не сперечаючись.
Розумний і піде не сперечаючись.
Зате, Іване, я ніколи не думав, що можу бути таким безпорадним. Від моєї колишньої впевненості майже нічого не залишилося...
Чим яскравіше світло, тим глибша тінь. Це нормально. Навіть добре. Так є. Бо і пекло і рай – усе в душі людській.
То що, чекати дива, поки душа захоче скуштувати раю?
Якщо потрудишся зварити, то покуштує. Бо мотика, якою весь день працюють, блищить. Старайся рай створити сам. Без рук Бога, але за його присутності.
Тобто?..
Якщо диву не дивуватись, то й самого дива не буде.
А гроші?
Гроші ростуть на дереві віри та терпіння. І байдужості. Як не дивно.
Я терплячий. Повернуся до міста і відкрию справу. Поки що маленьку... На початок грошей вистачить. А з часом докажу всім!...- на емоціях лепетав дитсадковим Сергійком я.
Не спіши. Навіть віщун не знає власної долі. Лишень пам’ятай, що і метелик живе ціле життя.
Я вам ще не набрид?
Вже, - спокійно відповів дід, і я не міг зрозуміти, чи він говорить правду, чи...
Я просто хотів висповідатися... – хотілося зализати рани відвертості.
Якщо переді мною – тобі прощено... – сказав Іван і пішов мити наші горнятка.
А мою увагу привернула маленька картина на дідовій стіні поряд зі старою фотографією дружини та новенькою сина зі сім’єю. Квіти на цій картині здавалися живими. Бачилося, що вони ворушаться від найменшого подиху вітру через відчинене вікно.
Гарні квіти, - звернувся я до діда, сподіваючись почути ще багато цікавого та розумного з життя маленького шедевра.
Квіти на картині не пахнуть. Пішли в гори, - вкотре за вечір “обламав” мене дід, як би не забарилися сказати мої друзі. І старий, знявши з дверей свою торбину-оберіг, попрямував до дверей.  
Я дивувався його впевненій ході плаєм. І я згадав:
“Ніхто не думав побачити у ньому Івана Миколайовича, поважного директора школи. Він ішов собі зі закиненою  на плече торбиною, реліквією, з домашнього музею, яка бачила ще, напевно, кріпацькі хліби, і співав. Усе відспівувало, бо розуміло – йде душа. І ховалися у найвіддаленіших закамарках лісів блуди-забіяки з усіх горів, і сиділи там злякано та безпорадно, бо він, ІВАН – знайшов у собі сили побачити світ тільки своїми очима. Герой! Нема в горах таких оберегів, щоб навішати йому на душу. Бо нема...
А наступного дня у його хаті поселилася багатодітна  сім’я Гірняків, разом з онуками.
       - Я відмовлявся, як міг, - пояснював усім старий Гірняк, - але він сказав: “Я сказав”, розумієте?
І всі розуміли. Якщо директор сказали – так було. 
Відтоді дід Іван високо у горах, років уже двадцять, у затишній, збудованій колишніми учнями хатині”, - так розповідали майже всі у селі. Як легенду, завчену напам’ять ще з пастушиного дитинства.
А дід – не змінився! Роки не вплинули на його душу.
-  Ходи завжди сміливо, але під ноги дивись, - тільки застеріг мене мудрагель, як я опинився в обіймах двох колючих смерічок.
Не літай, поки крила не виросли, - глузував з мене Іван.
Я ще намагався жартувати, хоча потовчена спина вимагала принаймні кисло скривитися:
Ви наврочили, - сказав я.
А ти чому піддався. В горах, насамперед, треба слухати гори. 
Як гордо і смакуючи життям вмирало сонце!
Коли по вершинах хочеш ходити, навчися наперед лазити, - бубонів собі під ніс дід.
Коли? – вирвалось мені.
Не коли, а де. В голові. – І додав: - Давай присядемо.
Іван з-під лоба дивився мені прямо в очі – проникливим поглядом новоявлених знахарів з рекламних плакатів:
Ти впав з вершини. І тобі важко. Але ти не повинен себе жаліти. І боятися не повинен. Битий пес тіні лякається. Знаєш?
Знаю, - відповів я.
Ти повинен стати небитим. Багато було таких, які тільки хіба що на Богові не їздили, однак... вище себе не виросли. А ти ще не доріс – і в цьому твоя велика перевага. Тому чекай: не пхайся, де тебе не треба, та не пхай, що само котиться.
Я обдумував почуте, дід приховано дрімав, мені не заважав.
Потім я не витримав:
-     А знаєте, що я побачив, сьогодні, в горах?
Не знаю.
Коли вмирало сонце, ви молоділи.
Помиляєшся. Я молодів, коли народжувалися зорі. Бо молодість – тільки в народженні, - повчально мовив Іван.
День народної творчості добігав кінця. Ми поверталися додому.
Ти зрозумів, що твої проблеми не нинішні та не твої? – серйозно запитав дід.
Так, – відповів я, – зрозумів. Дякую.
Бо справжнє багатство – у байдужості! У байдужості до того, що нашіптує тобі власна голова, приналежність якої до тебе лише у тому, що вона мешкає на твоїй шиї! І до цього треба прийти самому, адже нав’язане прозріння – темрява.
А... – знову прокинулися гори запитань.
На добраніч. Ти спиш там, - дід показав на лаву у кутку. – Ламай собі голову сам. І так не зламаєш. 
?
Бо так.
Спати не хотілося.
Може?.. – я вийняв з сумки пляшку доброго вина і показав дідові. – Для кращого сну, га?
Аби думки не мучили, а без ласощів засну, - відрубав Іван. 
На сон грядущий я подумав, що дід уже здитинів на старість, казками мене годуючи, і що він мудрець, світ якого не бачив. І я такий самий, тільки на кілька тисяч байдужостей молодший. 

12
День погладжування проти шерсті...

Наступного дня діда як заклинило – мовчав зі самого ранку. Моє намагання розговорити старого тріщало по всіх швах. Урешті я ще покрутився навколо Івана безпорадною мухою в окропі, впевнено скапітулював, склав крила і пішов на дно, потім знову перетворився у Сергія Шукайла і махнув рукою на дивакуватого мовчуна. Пішов в гори й думав про те, що почув учора.
Суперечність їхала на суперечності та поганяла суперечністю. А я хотів готового рецепту, як одним махом вирішити всі проблеми й стати щасливим. А такого, напевно, - не є. Треба вибирати самому. Легко сказати, -  вибирати, насправді ж: страшно і ліньки. І все. Галасуй не галасуй, все одно одержиш те, що сам собі створиш: інтуїцією, рішенням, потом та... кров’ю (дай Боже, щоб тільки своєю). І ще, напевно, багато чим, що приховано-мудро зветься “тощо”.
Гриби самі знаходили мене, всі на підбір стрункі та мускулисті. Я скинув сорочку, зімпровізував торбину і гордо вертався хвалитися своєю здобиччю. Дід Іван навіть не моргнув оком. Після такої реакції біляки з витвору мистецтва моментально перетворилися у звичайнісінький продукт харчування. Двоє моїх знайомих  пастухів розпалювали вогонь.
О, буде файна юшка, - мовив безвусий Дмитро. – Молодець.
Мене ж цікавив тільки дід, правильніше, його хитра, вперта гра у мовчанку, хотілося вірити. У гру. Я знову трохи покрутився навколо Івана, але вирішив не уподобатися двічі ступаючому на граблі – мовчав теж, тільки весь час “випадково” і раптово мій всюдисущий ніс на якусь мить випереджав куди треба сущого носа діда. Це називається по-вченому – тактика. Іван тримає у руках паруючого чайника з цілющим напоєм – я збираю моментально всі горнята й біжу їх перемивати. Іван підходить до колоди, щоб нарубати дров – мені ж негайно потрібна сокира, щоб зішкребти зашкарубле болото зі взуття. Іван тихенько підходить з гребенем до овечки – я відпрацьовую з Мухтарем життєво необхідне собаче вміння приносити палицю... І так далі, і ще ціла купонька безобразливих примітивних тактичних ходиків.
Дід вперто не реагував. Пастухи щиро тішилися таким цирком і після кожного проколу штрикали мене на дідів манер колючою народною творчістю. Врешті я відступив. Не здався, ні, просто тактично вирішив вичекати підказки тієї ж підпільної підсвідомості.
Після смачнючої юшки Іван перший покинув вогонь і пішов у хату.
Чому він такий? – лишень запитав я своїх нових друзів.
Значить, так треба, - без вагань відповів вусатий Петро.
Я не такий наївний, щоб не здогадатися, що мене, зцивілізованого дикуна, нетрадиційно чомусь вчать. “А чи потрібно воно мені?” – з такою думкою я й пішов спати. З думкою і з прихованою в обіймах вухастої ночі усмішкою на вустах – все-таки день вдався.

13

Якщо хочеш бути вільним, вір тільки в Бога...
	                                                            Бог зажди у тобі...

Дійсно правда: що день прийдешній нам несе не знають, напевно, й такі кмітливі віртуози, як святі на небі, що ліплять горшки – бо ніяка влада над умами не збагне маніакальності звивин людини, яка стала ВІЛЬНОЮ. Не второпає у всьому – за, при і біля всіх.
Ще тільки думало смеркати, а я вже шизів від старого (трохи негарні слова, однак стан передано правильно). Дід в прямому розумінні слова мене переслідував – носився біля розтерзаного ним же чоловічка крок у крок і повчав, повчав, повчав...  Не втихомирювався ні на секунду. Вкапував у мою бідолашну голову віковічну народну мудрість і свій в горах назбираний незбагненний досвід... Однак за законами матінки природи все колись тю-тю, тобто закінчується. Втомився й Іван, або просто пожалів мене, або просто виконав, що задумав, так чи інакше – замовк. Покарабкався на вершину молитися Богові, Якому, складалося враження, він нічого не давав, тільки брав, брав, брав у бідолашного Всемогутнього. 
Я сидів на колоді й насолоджувався незвичною для моїх вух тишею.
Вечір наївся забудьків та пішов спати, народилася нова меланхолійна ніч – що ні з губи мови, ні з неба вітру... А я, маленька людина з великої планети Земля, не міг ні забутися, ні вже й мовчати. Бо життя моє – суцільна пам’ять, думки та розмови. На вчинки  - залишаються миті, і то, якщо до якогось вчинку тебе допустять вічні сумніви, породжені тими ж всемогутніми думками та ідіотськими балачками-навантажувайками. 
Я вкотре прокручував у голові те, що почув від діда...
Хто спить, той не грішить, - повчав Іван, - а яке життя, такі й сни...
І це й те мені не пасує. Тому чекаю світанку, як Божого змилування. І згадую...
Ну скажи сам, що тобі бракує? – запитав Іван мене під час світанкового, скупаного росою, збирання грибів.
Не знаю, - відповів я. – Напевно, спокою. Особливо – душевного.
Спокій – смерть. Для щастя людині потрібен затишок. Особливо, в душі. Але обов’язково рух. Рух, рух і ще раз рух!!! Бо інакше – байдуже ракові, в якому горшку його варять. Життя – це книга, яка не має часу на роздуми. 
Старезне дерево поруч навіть у повне безвітря то покашлювало, то постогнувало.
Чуєш? – запитав Іван.
Чую, - відповів я. – І що?
Хворі щасливими не бувають. А недуга починається з журби. Ти схожий на нього, - дід махнув рукою у бік дерева. – Єдина відмінність: дерево страждає від старості, а ти від тупості.
Знову ображаєте?
Коли кіт хоче зловити мишу, він пазурі ховає. Тому ні  - не ображаю. Я добрий кіт, - засміявся дід, - і позбавляю тебе тягаря зайвий раз шурупати мізками. Бо над солодкою мовою варто двічі подумати. Знаєш?
Я знаю тільки одне: після розмов з вами спокійно можна писати дисертацію “Вплив усної народної творчості на життя людини”, - і додав: - Хочу їсти.
Краще гарний настрій, ніж солодкий пиріжок, - тішився з мене дід. – Чур, сьогодні юшку вариш ти! А знаєш, хто такий Чур?
“гей срібний шнур, збігаються нори в студений чур”, - процитував я Федьковича.
Ні, не джерело. Я запитав “хто?”, а не “що?”.
Певно, якесь опудалко з міфології.
У міфології опудалків не буває. Тож дізнайся! До речі, хочеш багато знати, - сказав Іван, - вчися спершу розуміти... І  вчися у небагатьох… Сміття в голові потрібно тільки тим, хто розгадує кросворди.
Кросворди? А як же ерудиція? – дивувався я.
Ти вважаєш, що знання столиці Конго – ерудиція?
Ну, побутує така думка...
А повинна не побутувати, а працювати… Шукати, падати, вставати, розчаровуватися, перемагати… Повторюю: ру-ха-ти-ся…
Добре, а як знайти найкращого учителя? 
Шукати, - впевнено відповів Іван.
І все?
І все.
А як знати, який найкращий?
Відчуєш.
Висновок: не забивати собі голову дурницями. Правильно?
Правильно. На дурниці мало одного життя. Треба сотні. Тому треба знайти свою дорогу, вивчити все про свою дорогу, зрозуміти свою дорогу і жити, як літає птах.
А як літає птах? – я мимоволі підніс очі до неба. Гордовитий яструб насолоджувався польотом.
То як літає птах? – запитав Іван.  
Легко, красиво і... вільно, - відповів я. 
Це був тільки ранок. Уранці ще була бесіда. Далі – суцільний дідів монолог. Однак його я ще не переварив. І зараз не хочу й не маю сил займатися куховарством. Зараз мене хвилює тільки одне: чому я такий емоційно-неврівноважений, і чому я дав дідові себе добити, і чому я так боляче зреагував на закид діда, що я - ... ? Гидко і соромно згадувати. Напевно, правда...
 А хвилює мене, як бачу, не тільки одне... 

14
Напийся, щоб прозріти...
(порада третього)

Мені снився страшний сон. Я бачив, як дід у моє горнятко до традиційного цілющого чаю на травах спокійно підливає отрути, потім спокійно подає мені напій, а я  - знаю, що п’ю свою смерть і… приречено п’ю, бо не пити не маю сил… Іван бере мене за руку і веде до лави, на якій я ночую, я лягаю і думаю, що жорстоко людину перед смертю класти на такі тверді дошки… А дід стоїть наді мною в голові, як смерть з косою…
У жахах я прокидаюся – наді мною стоїть дід зі своїм чаєм і посміхається:
Я прийшов миритися, - сказав. – На. Попий. Цілющий, на травах.
Не отрута? – спросоння запитав я.
Напевно, я переборщив з наукою, - засумнівався Іван. – Але нічого – виживеш.
Справді?
Аякже. Тільки оклигувати будеш довше.
Тоді спершу ви спробуйте.
Не розумію, - здивувався дід.
Надпийте того... чаю, - уточнив я.
Дід зробив декілька ковтків.
А я вже думав, що бачив віщий сон, - мовив я і переповів дідові побачене “пророцтво”.
Вперше я по-справжньому побачив, як гарно сміється Іван.
Ми поснідали хлібом з молоком.
Молодець, - сказав дід, коли ми всілися до сонця на колоді. – Ти виявився набагато сильнішим, ніж я думав. Я задоволений.
Чим? – запитав я.
Цього тобі не треба. Тобі достатньо того, що ти знаєш, що ти достатньо сильний. І що я задоволений.
Дякую, - сказав я.
На здоров’я, - відповів дід.
А ви, попри експерименти з прикушеним язиком, любите повчити, - підморгнув я до Івана.
Це моя професія. Я не тільки люблю повчити – а ще й умію, - засміявся дід.
І тому мали проблеми в школі з керівництвом? – легенько кольнув мудрагеля я.
Брехня! – випалив Іван. - Проблеми мало керівництво. А я – мав переконання. Я відмовлявся бути калічителем. І залишився вчителем.
Не розумію...
Якщо коротко, я відмовився створювати проблеми собі, дітям, батькам, усім. Тобто... перестав ставити оцінки. Постійне оцінювання породжує злидні. Суцільні. Духовні, душевні, матеріальні, ще якісь там. Бо справжню ціну будь-кого й будь-чого знає тільки Бог. А люди... Не дарма одну й ту ж подію кожен оцінює по-іншому. По-своєму. Оцінює маніакально. Оцінка, як правило, не влаштовує. Маніакально хочеться її змінити. А так, як хочеться – не вдається... Тоді оточуючі стають ворогами, а сам оцінник – безпомічним маленьким прихованим шизофреніком. У той час...
Життя проходить повз, - захотілось проявити передбачуваність мені.
Правильно. Як ти думаєш, чому буря тоді не зробила з мене тимчасового пошарпаного повітряного змія, зробленого поспіхом на уроці трудового навчання, бо план?
Ви мені вже казали. Ви були байдужі до того, як люди оцінюють бурю...
Більше того, для мене бурі не було. Я в той час спілкувався з Богом...
І що Він сказав? – невдало зіронізував я.
Дід з-під лоба глянув на мене. В його очах на мить перемішалися злість, розчарування і впертість. Проте заправлені любов’ю.
- Чому так буває? – поспіхом виправився я.
Що буває? Нічого ніколи не буває! – нарешті дід трішечки, капельку випустив на люди погано озброєну, правда, але злючку. 
Ну, - розгубився я, - з оцінкою.
Не буває, а є. А є тому, що душа і розум так дружать, як пес з котом. Як кіт з мишею. Як сонце з хмарою. Як світло з темрявою. Що ще... Все одно всі ці порівняння слабенькі. Єдине, що єднає душу з розумом – так це наше тіло.
Я завжди шукав гармонії душі та розуму...
І що, знаходив?
Поки не так часто, щоб можна було похвалитися.
Бо нічого не треба шукати. Бо гармонія є! Сама по собі. Як душа сама по собі. І розум сам по собі. Гармонія – це коли розум не ґвалтує душу, а душа наперед не уявляє себе зґвалтованою... Здається, я висловився трохи доступно.
Я мовчав і ловив у минулому зґвалтовані будні і свята свого життя, саджав їх, потерпілих, в клітку, заварював їх там навічно, щоб боялися і поважали...
Дід дивував мене постійно тим, що його нічого не дивувало. Здавалося, він має якусь універсальну книгу-рецепт на всі випадки, припадки і відпадки життя. 
Що ви читаєте? – якось запитав я.
З того часу, коли в горах – нічого. Принципово. Тобто, принцип в тому, що дуже хочу читати – а не читаю. А колись – перечитав усе, що міг і не міг, хотів й не хотів, і що треба було і не треба. І завжди вірив книжці. І ставав іншим. То кращим, то гіршим. І мало часу залишався собою. Тепер вірю тільки собі і Богові...
Коли сонце викараскалося на найвищий щабель дня, я вирішив сходити в село, щоб прикупити чогось на вечерю.
Не раджу, але якщо хочеш, то йди, - сказав Іван.
І я пішов.
У селі випадково зустрів Петра, ми прихопили Дмитра і набралися по повній програмі через ментальну українську щедрість та вдячність: усі хотіли пригостити (і пригощали!), бо ніхто не міг відмовити. Колись я гадав, що вмію і можу нормально випити, тепер я знаю, що школяр порівняно з моїми друзями-горянами. Їм хоч би що, тільки очі блистіли та рум’янець став рум’янішим, а я через невідмовність до чарки поплатився повною відмовністю у можливості вільно користуватися нижніми кінцівками без допомоги верхніх. Поки чоловіки ще цього не знали, просили мене не казати дідові, що я відривався з ними, а коли дізналися, то й розчарувалися, бо, яко справжнім друзям, довелося їм транспортувати мене на ясні очі діда Івана.
Лавка не була вже такою й твердою. Дід напоїв мене якоюсь противнющою гіркотою, і на диво собі вже через якихось півгодини я міг нормально пересуватися і мислити без важких похмільних перепон. Мені було дуже соромно перед Іваном.
Чоловіче, - звернувся до мене дід, - кажу тобі ще раз те, що всі знають: бережи здоров’я замолоду. Не переймайся прахом – ти й так до нього доживеш. Тобто, ти розумієш, станеш ним. Я маю на увазі здоров’я фізичне. Бо тіло – одяг, який, хочеш ти цього чи ні – зношується. Період зносу – наслідок догляду. Ясно?
Тіло мені до лампочки, - пробубонів я. - Вибачте... за лампочку, - кволо додав.
Я теж не поважаю лампочки. І я дожив до того часу, що вона мені не потрібна і не шкідлива. Але ти, поки що принаймні зобов’язаний її поважати...
Чому?
Бо зараз світом керує штучне світло.
А ви?
А я керую лишень собою.
А чому я не можу керувати лишень собою?
Чому, можеш... Просто «крим і рим і труби» – не лишень такий рідний тобі п’яний афоризм, - знущався з мене Іван. 
На все свій час?
Ні, на все свої проблеми, яких потрібно перемогти. А в той час сходить і заходить сонце і рухається стрілка годинника. Це і є твій час.
Час, напевно, не тільки мій, - заперечив я. Час – надбання усіх.
Надбання – це гарно. І правильно. Але час – тільки твій. І мій. І його, - дід кивнув на кішкорозслабленого на сонці барана. – Бо час – тільки статистика стрілки. Насправді – змінюємося тільки ми.
Іване, розумієте, - майже благав я, - я хочу чогось досягти!!!
І напиваєшся, так? Зрозумій, що прийде час, на який ти так уповаєш, до речі, коли твоє серденько перестане битися, і в останні секунди життя ти будеш думати не про те, що ти маєш, а якими силами ти це одержував, і якщо за тим стоятиме безвір’я, надумані клопоти та розчарування, ти заплачеш… Навіть при повній бугайській силі і не перед Божим порогом… Бо треба досягати всього радістю, вірою, бажанням, задоволенням, а якщо так не вдається, то краще не мати того, що висмоктує з тебе справжнє життя, яке, хочу тобі нагадати, на землі, як би не крутити зі всілякими перевтіленнями, все ж таки – одне, - сказав дід Іван. -  Краще більше робити, навіть дурниць, аніж більше думати.
Ви мені переказуєте Біблію?
Мало схожості. Ти й Біблії не знаєш. Я тобі переказую свій досвід. Раз ти тут – значить ти його цінуєш.
Правда, - щиро згодився я. - Але я хочу доколупатися до окремого чому. І роздягти його, роззброїти. Без прискіпувань. Розумієте?
Я не розумію, чому ти виправдовуєшся... Не треба... Поспи, - і дід вийшов з хати.
15
Вічні сусіди – межі...
Вічні війни – між сусідами...

Передсутінкова жадібність усього живого, через передсмертне прагнення врешті-решт грюкнути на прощання постійними очікуваннями щасливої долі та нажитись по-справжньому, ступила на Сколівську землю.
Я дивився на себе, на діда, на дітей, які, чомусь, покинувши село, викарабкались саме сюди, щоб побавитись у хованки, і записував, що диктували мені гори. Я не старався зразу ж усього збагнути, бо знав - буває, що ще не дано... Або вже не дано... Або просто не дано...
Молоді світанки не чорніють, - почали гори. - Вони безстрашні, довірливі, мрійливі, вони закохані у себе, вони – сліпі. Вони сліпі, бо молоді. Вони не передбачають, щасливі у своєму незнанні, але вони здатні, може, як ніхто інший, відчувати.
Відчув – потужив – забувся. Відчув – порадів – забувся. Це рай!
Але це пекло без вогню...
Але це сонце без світла...
Але це – одна-єдина мить...
Це тільки єдина мить...
Мить...
І це страшно.
Далі йдуть будні. Колись боявся, бо не знав. Тепер боїшся, бо знаєш. Колись тужив, бо світанок. Тепер тужиш, бо вечір. А вечір приходить рано. І то несподівано, блискавкою. І найгірше, коли зразу ж за світанком.
Невизначені межі часу...
Незаспокоєне відчуття непотрібності...
Згубне прагнення не запізнитися...
Не запізнитися...
І біжиш!
І біжиш, бо спізнюєшся, і спізнюєшся, бо біжиш. І шукаєш прірви, і не можеш її знайти. І кланяєшся миттєвості, а її вже нема.
Залишається дорога...
Залишається важка дорога...
Стає нестерпно, бо не твоя дорога...
І божеволієш від відчуття “мусиш”...
І мусиш йти, бо не можеш стояти. І мусиш повзти, бо зупинка продовжує муку. І мучиш себе, бо без муки ще більше мучишся. І приходить день, коли ще б помучився, а вже не можеш...
Може, для когось це пекло...
Може, для когось це рай...
І напевно, це те і те...
І без сумніву, це - ...
Горбаті вечори не бачать просвітку. Вони безстрашні, довірливі, мрійливі, вони закохані у себе, вони – сліпі. Вони сліпі – бо вони старі. Вони не передбачають, щасливі у своєму незнанні, але вони здатні, може, як ніхто інший, відчувати.
Початок – кінець...
Кінець – початок...
А посередині дорога. І тільки один крок... 
Допоможи мені зарізати барана, - сказав дід Іван. – Бо темніє.
Диктант закінчився. Оцінка буде. Оцінку поставить життя, якому десь мої орфографічні помилки. Однак йому не десь, що скажуть про мою грамотність гори, бо...
Баран плакав. Він навіть не підозрював, що він просто-напросто баран, якого, як правило, їдять...
Ми з дідом мовчали.
Бараняча голова на колоді нагадувала всьому живому, що недожите ніколи не повертається.
“Я його їсти не буду”, - подумав я.
Мудрий дід нарешті заговорив:
Життя часто перекидається з ніг на голову. І тоді сам стаєш бараном, якщо намагаєшся збагнути життєву акробатику. Він, - Іван кивнув на голову на колоді, - виконав своє призначення...
Погрозливо тріскотіло багаття.
- Якщо хочеш збагнути всю баранячість життя людей, які шукають у житті смисли-суті, переживи життя навиворіт: від зарізаного барана до жадібності нажитись по-справжньому... 
І я спробував.

16
...нараБ

- Допоможи мені зарізати барана, - сказав дід Іван. – Бо темніє.
І тільки один крок... А посередині дорога.
Кінець – початок...
Початок – кінець...
Вони не передбачають, щасливі у своєму незнанні, але вони здатні, може, як ніхто інший, відчувати. Вони сліпі – бо вони старі. Вони безстрашні, довірливі, мрійливі, вони закохані у себе, вони – сліпі.
Горбаті вечори не бачать просвітку.
І без сумніву, це - ...
І напевно, це те і те...
Може, для когось це рай...
Може, для когось це пекло...
І приходить день, коли ще б помучився, а вже не можеш...
І мучиш себе, бо без муки ще більше мучишся.
І мусиш повзти, бо зупинка продовжує муку.
І мусиш йти, бо не можеш стояти.
І божеволієш від відчуття “мусиш”...
Стає нестерпно, бо не твоя дорога...
Залишається важка дорога...
Залишається дорога...
І кланяєшся миттєвості, а її уже нема. І шукаєш прірви, і не можеш її знайти. І біжиш, бо спізнюєшся, і спізнюєшся, бо біжиш.
І біжиш!
Не запізнитися...
Згубне прагнення не запізнитися...
Незаспокоєне відчуття непотрібності...
Невизначені межі часу...
І найгірше, коли зразу ж за світанком. І то несподівано, блискавкою. А вечір приходить рано. Тепер тужиш, бо вечір. Колись тужив, бо світанок. Тепер боїшся, бо знаєш. Колись боявся, бо не знав. Далі йдуть будні.
І це страшно.
Мить...
Це тільки єдина мить...
Але це – одна-єдина мить...
Але це сонце без світла...
Але це пекло без вогню...
Це рай! Відчув – порадів – забувся. Відчув – потужив – забувся.
Вони не передбачають, щасливі у своєму незнанні, але вони здатні, може, як ніхто інший, відчувати. Вони сліпі, бо молоді. Вони безстрашні, довірливі, мрійливі, вони закохані у себе, вони – сліпі. Молоді світанки не чорніють, - почали гори.
Або просто не дано... Або вже не дано... Я не старався зразу ж усього збагнути, бо знав - буває, що ще не дано... Я дивився на себе, на діда, на дітей, які, чомусь, покинувши село, викарабкались саме сюди, щоб побавитись в хованки, і записував, що диктували мені гори.
Передсутінкова жадібність усього живого, через передсмертне прагнення врешті-решт грюкнути на прощання постійними очікуваннями щасливої долі та нажитись по-справжньому, ступила на Сколівську землю.

Тепер усе передумане було прожито по-іншому. І я вкотре збагнув (сам, бо від когось чув це сотні разів): МИНУЛОГО НЕМА І НІКОЛИ НЕ БУЛО...
Чи надовго... – чомусь уголос сказав дід Іван.

Такого смачного м’яса я ще не їв...

17

Тихо, хоч  мак  сій, а думається про бурю…

Дід мене проводжав. 
Дякую вам за все, - сказав я. - Я багато чого не розумію, але вірю вам. 
Це краще, ніж розуміти. Віра – це все, - мовив мудрець.
Правильно. Недарма ж її придумав Бог.
Ніколи в світі Бог не придумував віру. Віра придумала Бога, а віру – люди... Щоб досягати... чогось...
Я мовчав. Я не любив говорити, коли сумнівався...
І подумалось: я в горах гість.
А гори кричать до мене: ого-го-го! Ти, маленька людино з рівнини, здійми вгору руки, помолися нашій могутності, бо ти хочеш цього! Ти, маленька людино, вростаєш у нас, ти наша духом, ми відчуваємо, ти не випадковий гість, дихаєш-бо нашим Блудом!
А Блуд у горах багатий!..
Він володіє душами всіх доріг, стежок та стежинок, а на них раєм і пеклом літають і повзають душі тих, хто мав щастя чи горе по них прожити.
Чому так подумалось? І на що натякали гори?
Чуєш, як вчать гори? – придивляючись до мене, сказав дід Іван. – Раз ти тут, ти можеш бути тільки тут, - пояснив.
Я тут, - мовив я. – Бо я чую... 
Дід недовірливо глянув на мене та посміхнувся:
Бувають й такі учні, - зрезюмував.
Які?
З прихованими талантами. І слава Богу...
Мені не вистачило сміливості запитати: чи слава Богу, що з талантами, чи слава Богу, що з прихованими, чи слава Богу, що просто бувають... Як важко переступити через казку показатися смішним... 
Щоб жити, ти мусиш усвідомити, що “так” – нема, і “сяк” – нема. Є по-різному. З “так” і “сяк” тільки виживають. Інколи. І не бійся. А якщо вже боїшся, то бійся того, хто тебе боїться. Хоч якась користь буде від страху, – дід Іван мені подав руку, по-батьківськи поплескав по плечу, обернувся і пішов – легко, красиво та вільно... і куди хотів...
В електричці я спав.

18

Прислухайся до сну. Дізнаєшся, чому ти спав...

Мені снилася батьківська хата на краєчку села.
Сергію-у-у! Сер-гі-ю-у-у! – завів таку приємну закличку ліс-лісок-лісочок, хором трьох поколінь стелив доріженьку, яка вела до нього, прямо в обійми. А я не міг йти.
Стежина підійшла сама, широка-широка, глибока-глибока і таємнича, як у дитинстві, розстелилася, мовляв, Сергійку, Ліс кличе. Я стояв на місці, ледь перебирав ногами, а вона, зморена, але рада зустрічі, линула до мене й тягла за собою ліс. Дотягла і покинула – пішла зустрічати інших, певно, таких блудних, як я.
Вперше я боявся лісу. Мені захотілося плакати. Я стримував себе зі всіх сил, бо в моїх вухах реготом класу гуділи слова  продажного червоного директора “Москва слєзам нє вєріт”, чортики вилазили з цих спогадів, ставали живими і заповзали в душу, і боліло так сильно, як тоді. Тоді я заплакав у школі, і був суворо висміяний. Опісля я поклявся не плакати, і довго не плакав. Тепер я собі теж сказав, що не буду, але сльози котилися з очей. Я притулився спиною до дідуся-дуба, так біля нього і сів, і зайшовся ревом. Розпроклятущі “чому?” лізли у голову, перебігали земну кулю і назад поверталися до мене у вигляді тих же “чому?”.
Бо так, - сказав хтось. Я підвів очі, і хоч було темно, я впізнав його. Я не знаю, чому я його впізнав, бо й не бачив ніколи. Однак не помилився. Це був злий старий український дідусь, ймення якому - Блуд.
Ти ще довго збираєшся отут ревти? – бавився у вчителя Блуд.
Ні, йду за вами, - покірно відповів я.
Старий виглядав розчарованим. Дуже розчарованим.
Тому ти бісишся, тому й ти бісишся, що нема в тобі своєї, - я зовсім не розумів грому, який падав на мене з його безтілесних вуст. - То їхні в тобі керують, бо побавитись кимось, то блаженство. Повір, кому знати краще. Ти не будеш ти, поки всім говоритимеш “йду за вами”. Хіба не знаєш, хто я?
Знаю, - проговорив у мені небіжчик, - Блуд.
Хіба не знаєш, що я Нечистий.
Знаю.
Хіба не знаєш, що зі мною треба боротися, щоб вижити? Ще й  як боротися! -  запишався Блуд.
Знаю.
То чому ти кажеш “йду за вами”?
Бо...
Бо ти – не ти. Ти будеш тільки тоді, коли своєю долею керуватимеш ти. Пішов геть! – наказав він. – Тобою навіть не цікаво блудити.
Я зірвався на ноги.
Куди? – зупинив він мене. – Тебе що, Блуд вчепив?
Я завмер.
Туди, - показав він пальцем, який світився.
Я біг. Просто вперед, аби подалі від нього. Я ві-рив Блу-до-ві?!!
Зачекай.
Я остовпів. І вкотре вмер. Невже він мене переслідує? Або, ще гірше, веде кудись за собою, що я й не здогадуюсь? Повільно, ніби в передчутті побачити ліс жахів, я обернувся. На дереві світився такий примітивний малюнок: 






-    Якщо захочеш поговорити зі мною, намалюй оце, - лунав той же голос. – Йди.
Але я його не послухав. Я побіг.
Коли вибіг з лісу, мимовільно перехрестився, відсапався, і майже поповз додому.
“Чому я не перехрестився в лісі? Чому він усе це мені розказав? – думав я. – Чому? ”
“Бо так”, - почулася відповідь, і я пришвидшив біг. Але “чому” вже не було таким страшним.
Задля безпеки я стер з уяви намальованого чоловічка, який малювався тільки тому, що малювати я його не хотів. Бо боявся... І навздогін почув пораду: “Якщо сон уже під вікном, то запросити його в гості – неможливо”...
Я прокинувся і дуже захотів пригорнутися до мами. І щоб тато погладив мене по голові. Але батьків уже не було. Я дуже захотів пригорнути сина та дружину, але... потяг приповз на кінцеву станцію Львів і хаотичний натовп закрутив та порозганяв усі бажання задля вирішення нагальних проблем життя, що перед тобою, вже...
Переді мною з тлумаками галалайкали цигани... 

19
Час рим минув,
Тепер пішли нерими...
Життя змінилось трішки на криве...

На вокзалі я вирішив купити газету, аби дізнатися, чи за час моєї відсутності у нашій швидко прогресуючій країні не відбулося якогось переворотика, довідатися, куди ми йдемо сьогодні: в ЄС чи ЄЕП, чи ще кудись, та який депутат побив якого, чим і як.
Якраз тоді доля підкинула мені на ясні очі поетову візитку, я купив ще й телефонну картку і зателефонував до молодого та перспективного з надією, що від спілкування з ним стану таким же.
Сашко на пропозицію зустрітися відгукнувся:
     - Уже. В “Діаманті”.
А в “Діаманті” чоловіча трійка поетових літ за кухлем пива жваво вирішувала проблеми українського постмодернізму. Мене зустріли схвальним вигуком і зразу ж чемно захотіли почути й мою незалежну думку. Я ж, взамін на трибуну, запропонував ще по кухлику. Пропозиція була прийнята одноголосно, хлопці забули про мене, зчепилися ще на якомусь постулаті, бо що їм незаперечні істини та авторитети. Потім Сашкові друзі вирішили сходити на пари, а я за поетової згоди замовив пляшку “Слави”.
Вони що, студенти? – згодом запитав я молодого та перспективного.
Так. Мої вихованці. Майбутнє нації, - похвалився Сашко.
Після доволі незручної мовчанки (бо знайомі ми всього якихось хвилин п’ятнадцять, фактично) я з необережності зачепив геній Шевченка і під акомпанемент “Слави” вислухав майже цілого “Кобзаря”. Мушу визнати, що пам’ять у Сашка феноменальна, а ось декламація з кожним стаканом накульгувала. Врешті у нас закінчилися гроші  і я запросив поета до себе на каву.
За кавою ми нарікали на життя і приговорили ще декілька пляшок коньяку. Сашко, за його словами, нарешті дуже класно розслабився, аж до не змоги самостійно пересуватися, правда, однак це не завадило йому вперто наполягати на дискотеці. Мене теж уже довго переконувати не треба було, я взяв гроші, ледве знайшов ключі від квартири, ледве попід руку з Сашком її замкнув, і ми, співаючи, попленталися на зустріч пригодам, які, в таких випадках, уже самі чекають біля під’їзду. На дискотеку ми не попали, бо по дорозі зустрівся нам ресторан...
 І слава Богу... 
Далі – без коментарів. Нейрони та, здається, дендрити оголосили страйк, а людина без цих трудівників – манекен на вітрині життя. Слів не вистачало, щоб бунтівників втихомирити... А пам’ять пішла у відставку... До ранку. 

Понеділкове сонце оскаженіло. Не давало виспатися, заливало очі смоляною обідньою спекотою з паруючого казана якогось знахабнілого куцохвостого, народженого у липні. Відступати не думало – скапітулював молодий, талановитий і перспективний поет Сашко Приблуда, афористично вилаявшись у сонних пошуках безцінних залишків цигарок та пива в пом’ятих, відтінку попелу, до болю рідних володіннях кавалерського гамакоподібного ліжка та за його межами. Солодко затягнувшись столітнім бичком і голодно споглядаючи порожні пляшки, Сашко самозакохано, дивуючись власній геніальності, бубонів собі під ніс шедеврового вірша, написаного з ночі, у період творчого розслабону: 
Супер, - похвалив себе вголос Сашко.
Почитай мені, - попросив я, попиваючи дешеву каву з чорнющого безвушного поетового горнятка, всівшись по-турецькому на секендгендовому килимку. 
Сашко злякався – думав, сам у кімнаті. Пам’ять дала збойчик. Однак збараніння тривало недовго. Молодий і перспективний вимучив з себе кислу посмішку:
Чесне слово, як ми прийшли до мене, не пам’ятаю. Капєц. Зарано ніби ще. Пра?..
Я знизив плечима, хоча напрошувалося “пра...”.
Ти що так... отам і на килимі спав? – запитав байдуже Сашко.
А ти мені запропонував щось інше? - засміявся я.
Моя хвора голова підказує, що не пропонував взагалі нічого, крім... – поет винувато почухав потилицю, згадавши, певно, як вчора вперто  наполягав роздавлювати плящинки та розмірковувати про поезію та про мистецтво загалом, бо я розумний чоловік і тямлю трохи у житті, а життя – це і є поезія, тобто різновид мистецтва та ще багато тощо....
Так воно й було. Каву?
Щось би міцнішого. Нема?
Нема. Твоя п’яна захланність бездонна. Я думав, ти мене вночі зламаєш піти ще десь “по сто”.
І що?
Я вистояв.
Молодець. Тоді давай каву, - кволо попросив Сашко. А потім додав: - То що, почитати?
Аякже, - відповів я. Страшенно було цікаво, що він такого суперового зміг написати нинішньої повністю безконтрольної над всім і вся ночі.
  І молодий та перспективний почав: 
Я трохи вип’ю. Може, і засну.
А може, втому витруджу думками.
Може, покаюсь. Може, за весну,
Пробігану за дівками-зірками.

Може, зжаліюсь на спекотний день,
На всі труди і на звабливі квіти.
Може, на себе, на того, що пень...
Може, загляну в ностальгію літа.

Може, поставлю пам’ятник листку,
Уплетеному у зжовтілі коси.
Може, заплачу в небеса на “кру”,
А може, - чесно привітаю осінь.

Може, зустріну Бога у вікні,
Може, вікно, зацвяшене в тривоги.
Може, упруся й заволаю: ні!
На вперті зими, перехрест-дороги.

Ну як? – Сашкові все-таки цікавою була моя думка.
Я мовчав. Думав. 
Ураз поет став зовсім іншим. Сильним і хижим, аж я злякався. Бо він чекав вироку своєму дітищу. Було враження, що хлопець повірив, що я справжній кат по відрубуванню віршам голів. Сашко дивився мені прямо в очі, в душу – кадебістським методом телевізорних екстрасенсів періоду передсмертних конвульсій країни Рад.
Поетів сильний погляд вимагав відвертості. І це при тому, що організм його доволі ослаблений вчорашніми відчайдушними пошуками істини у мистецтві. Я тішився його вмінню за декілька секунд ставати внутрішньо всеозброєним воїном, сила якого саме в постійній готовності нанести удар.
Знаєш, доволі цікаво, - сказав скромно, без дружніх дифірамбів, я. І не збрехав. Принаймні як на мене, в цьому вірші щось було. – Тільки, може, замість “вип’ю” краще... хоча б... “ляжу”?  На мою суб’єктивну думку... 
Маєш рацію. Супутникову. Останньої, інопланетянської моделі. Я теж щойно подумав, що “вип’ю” попахує хронізмом, – Сашко знову був Сашком. - І він прочитав вірша зі змінами: 
Я трохи ляжу. Може, і засну.
А може, втому витруджу думками.
Може, покаюсь. Може, за весну,
Пробігану за дівками-зірками.
І так далі. А далі, після закінчення читання всього вірша, поет хвильку зосереджено насолоджувався гарним словом, задоволено прицмокнув, і я, знаючи Сашка всього декілька пиятик, уже знав, що він щось придумав.
А може, Сергію, зразу до Левка Нечитайла, га?
А хто то такий? – запитав я.
Ти що, не знаєш? Ну й село! – дивувався Сашко. – Палкий прихильник поезії, редактор прогресуючої молодіжки “В ногу з часом” і просто гарний чоловік.
Ясно. Буду знати. А тепер...
Без “тепер”, бо тепер ти підеш зі мною, я вас познайомлю. Не пожалкуєш. І не сперечайся. Як у нас на службі, “до виконання” – і хоч трісни.
Вирішено, - мені не хотілося бунтувати проти “буде, як має бути”. А Сашко не забарився потішитися з того:
Правильно. Бо слухають сильних...
Однак сили бувають різні, - додав я. – І підкоряються силі тільки тоді, коли хочуть підкоритися... По суті...
Отож бо, - погодився Сашко.
Левко сидів майже під вентилятором, теж ображався на сонце і кволо підписував якісь папери, ніжно підсунені кралею секретаркою з рекламними ніжками і в тому дусі зі всім.
О! – ожив пан редактор, побачивши талановитого, молодого і перспективного, конвеєрно вихопив з його рук напівзім’ятого листка, підписав, подав секретарці і прорік: - Пішли.
Куди? – запитала краля.
Не ти. Ми пішли. А ти віднеси вірша Остапові і скажи: в номер. Зрозуміла?
Так, пане редакторе, - ображено відповіла секретарка.
Повтори.
“В номер. Зрозуміла?” – перекривила секретарка шефа.
Не зрозуміла, а зрозумів. Остап – він... сподіваюсь...
Вони то бігли, то повзли, то зупинялися і махали руками, щось один одному доказуючи, то стояли та тупо мовчали з філософськими виразами облич, а я, тримаючи дистанцію, вперто плентався за ними. В одну з чергових таких зупинок я нахабно вліз поміж оцих диваків і прямо звернувся до поета:
Мені йти геть?
Вибач! – молодий і перспективний почухав потилицю. – Левку, знайомся, - звернувся він до редактора, -  цей розумний чоловік любить і розуміє поезію...
І звати його Сергій, - допоміг я втомленій буднями голові поета, бо складалося враження, що він уже й забув моє ймення.
Дуже приємно, - подав руку редактор. – А який ви “знавець” – з’ясуємо... де? – редактор підморгнув поетові...
За гальбою пива, - випалив той.
Правильно! Не так тобі уже й зле, бачу, - зробив висновок редактор.
Пиво смакувало всім.
Европа! Капіталізм! Ніяких тобі совкових заборон! – оживаючи, розпинався поет.
Чесно кажучи, я кайф ловив ще комсомольцем... Але справа не в тому. По сто? – Нечитайло солов’їно потер спітнілого лоба.
Остограмлення для тонкої української душі – це перший крок до філософії. Політика, література, музика, архітектура, одне слово, життя в усіх його тонкощах радощів та печалей відкривається тоді безмежною божістю душі та розуму... І все – через рідне грішне тіло...
 Я тихенько сидів, пив і слухав. Мені було цікаво. Опісля суворих коридорів з вухатими стінами – взагалі рай. Закінчивши обговорення філософських проблем з елементами взаємовихвалянь, у Левка Нечитайла прокинулося бажання прорецензувати підписаного до друку вірша, але поет, утомлений блискавками монологів про сенс життя, як не силкувався, смішно “можаючи” собі під ніс, не міг пригадати навіть рядка.
Добре, не мучся, - розуміюче поплескав по плечу заглибленого в лабіринти непам’яті поета пан редактор і запропонував:
Може, по сто?
Я мовчав, тобто вагався, тобто був не проти вкотре залити пам’ять забуттям після падіння з псевдовершини якоїсь-таки влади. І боявся залишатися наодинці з підступним упертим співрозмовником, який називався Я.
Чесно кажучи... – завагався Сашко, підтримуючи рукою тільки недавно звільнену від похмільних кольків блаженну голову.
Чесно кажучи, по сто, - виніс вирок Левко. – Це по-перше. По-друге, беремо мого спонсора Едика Грішера, до речі, палкого прихильника української поезії, і, до речі, тобі, поетику, було б непогано йому сподобатися, може, якусь книжку підкине, і їдемо на природу. По-третє, беремо по дівчинці для окраси, так би мовити, нашого товариства, а по-четверте, йди, Сергію, замовляй ще по сто, бо двічі п’ють тільки за небіжчика. А ти хочеш жити, правда? – редактор звернувся тепер до Сашка.
Я хочу нарешті прокинутися здоровим, - ображено відповів поет.
Уже з сьогоднішнього затяжного спілкування я зрозумів, що Левко Нечитайло був з тих людей, які не уявляють себе без постійних змін. Імпровізуючи на кожному кроці, влазячи в непрохідні хащі життя, півником бігаючи по швидкісному шосе того ж життя з інтенсивним рухом і так далі, він завжди гордо з’являвся у своєму затишному кабінетику, добиваючись того, чого хотів. А хотів він з розумом, тому поважали його й ті, що дають, і ті, що беруть. І так з дня на день, і було Нечитайлові добре.
Слухай, - смакуючи цигаркою, порушив процес захланного споглядання сусіднього столика з чарівними усмішками Сашко, - чому ти думаєш, що твій спонсор візьме все кине і так зразу примчить везти нас на природу?
Нечитайло розізлився:
Слухай, поет, - розпочав він, - я тебе запросив? Значить, це проблеми мої! Зрозумів? А тепер біжи до хати, поміняй постіль, на всяк випадок, помийся, і пописуй собі віршики. До сьомої. Ясно?
Сашко Приблуда важко піднісся зі стільця і без слів поплентався до виходу. 
Збираємося о сьомій. В поета, гаразд? – звернувся до мене редактор і поглянув у сторону зосередженого бармена. – Хіба, якщо…
Нема питань, я розрахуюсь, -  бармен повеселішав і замахав до мене рукою.
Я ще не встиг відійти від барної стійки, а пан редактор уже замовляв по скількись-там чарівним усмішкам із сусіднього столика. 
Сашко мене чекав на вулиці. По-інтелігентному вилаявся, понарікав на свій безгрішний (в розумінні без грошей) талант, завдяки якому мусить терпіти кожній більш-менш потрібній грошовитій кишені, втиснувся разом зі мною в переповнений  спітнілий трамвай, у якому вже вилаяли його, вимагаючи так нагло не дихати. Біля під’їзду власного будинку поет зробив висновок, що весь світ зібрався в одній жмені та перетворився на гроші, і нічого не вдієш, треба пристосовуватись, треба спіймати себе через спіймання інших, і тоді якось буде, може, навіть добре... І ми розійшлися. До сьомої.



20
Всі часи зібралися в одній жмені
 і перетворилися на гроші...
(перефразовуючи поета)

Ми з редактором стояли біля Сашкових дверей та по черзі безперестанку голосним гриманням перевіряли їх міць, бо дзвінок у талановитого, молодого та перспективного не працював. Нарешті досягли успіху.
Ти оглух? – налетів на Сашка Левко Нечитайло. – Десять хвилин  уже сигналимо. Всі сусіди вже встигли сфотографувати наші мармизи!
Все о’кей, все добре, нормально, гаразд, все супер, все, як має бути! – випалив поет, повертаючись зі світу спасенних та блаженних образів до грішного. - Сусіди спокійні, надійні та меланхолійні. Випробувано досвідом та часом. Я готовий. Щось взяти?
Себе візьми. Едик біситься з нетерплячки. Бізнесмен. Пунктуальний.
Нас зустріли оплесками.
Вав! – рекламно запосміхалися дівчата. А ми знайомі, пане поете?
Заочно! – не розгубився Сашко, впізнаючи у цих русалках трьох кралечок з сьогоднішнього похмільного бару і, звичайно, Нечитайлову суперсекретарку. І де тільки він вицарапав таку скарбиню?
Едик був увічливим до нудоти. Нахапався в американців скалити зуби і робити компліменти, не розуміючи, що українській душі треба масного жарту і, взагалі, побільше масного…
Сашко мусив ледь не годину під схвальні вигуки бізнесмена читати власні вірші, запобігливо підсунені Левком, який на якусь мить утратив гумор, помітивши, як під акомпанемент мистецтва спонсор занурив руку під спідничку рідної секретарочки Віточки, і як та вдячно і задоволено обдарувала Едика сором’язливою усмішкою. Однак потім зметикував, що життя – це постійні жертви, розслабився і почав загравати з Олею з міжнародних, таким чином прирікши Надю з філологічного для Сашка, хай спілкуються, це їм по професії.  Гарненька Олена з економічного в той час уже давно випитала у мене все, що можна їй було знати, і, зрозуміло, автоматично стала моєю... подругою.
Заїхали, як я здогадався, на улюблене місце відпочинку Едика Грішера. Ліс, поляна, озерце, ще купа пейзажних деталей, словом – рай.
Все починається з понеділка, - радісно потирав руки пан редактор, споглядаючи заваленого напитками та наїдками стола.
Маєш рацію, друже, - чемно підтримав Левка пан Грішер. – Для мене цей тиждень пропав. Остаточно. І чому я завжди піддаюся твоїм невчасним вигадкам? – підморгуючи Віточці, розмірковував спонсор, а Нечитайло від “друже” сяяв світлом усіх разом узятих атомних електростанцій України.
Це тому, що ви завжди впевнені у тому, що робите, - зробив перший крок назустріч своїй книзі поет.
О, так!
Дійсно!
Правда беззаперечна!
Ви – супер, - залунало звідусіль, і забава щасливо розпочалася.
Пили, заїдали, співали, купалися, танцювали, жартували, зникали, поверталися і знову пили.
 Почало сутеніти. Додому ніхто не збирався, пророкуючи “забаву аж до рання” в п’янких обіймах спокусливої ночі.
Заспокійливо тріскотіло багаття, звабно витанцьовували зірки, заздрісно згорбився місяць, інтелігентно щезали пари в очікуванні неземної насолоди, бо життя одне, короткотривале і мінливе.
Хаотичний рух споріднених тіл на природі – свідчення того, що всім уже добре до відвертості та паралельно до вранішнього усвідомлення того, що на п’яну голову усвідомити майже нереально. Тобто: кожен робить те, що робиться, зараз і тепер, і не задумуючись, бо нема чим. А якщо й залишаються безпомічні атоми якогось, вирощеного комплексами,  думання, то вони легесенько піддаються переконанню, бо... сили ще є, сурми не сурмитимуть ще принаймні годин з чотири, а що з будуна тебе пристрелять чи приріжуть, як барана, не шкода: смерть героїчна, за!.. – прощається. І... воля і слава ще живі, отак!..
А Едик – не пив, він тільки вдавав пиття та проголошував тости. Усі – за нас!!!
Мені “пощастило” сходити до вітру під сусіднє дерево від обвітреного Едиком. Причому, знати про випадкове сусідство поважного бізнесмена, за попередніми розрахунками мінливої долі, мені не передбачалося. Однак для деяких підприємливих панів, що є творцями не тільки своєї долі, а й доль багатьох талановитих та перспективних, змінити якесь там “судження” лишень маленька примха.
Чого ти весь час якийсь кисломолочний, Сергію?.. Хворий? По тобі не скажеш. А якщо ні – то все єрунда, – дотепно хвилювався за мене Едик.
Якщо треба комусь заїхати в чоло, то ні. А якщо треба захистити себе від власних думок - то так, - різко відповів я. З надією, що справивши нужду, бізнесмен далі побіжить щебетати тости і накачувати й так уже перекачане товариство. 
Не розумію.
То добре.
Він стояв переді мною. Лоб у лоб.
Погано. Для тебе, - повчав Едик. - Бо я не розумію твоєї напівпідпилої білєберди, а ти не хочеш збагнути основного принципу щастя...
Едик мене злив.
- В Багдаді все спокійно! Отак... – і бізнесмен зник у кущах. 
 Якщо розруха, голод, бомби, автомати, терористи й ріки крові, різнокольорової за національністю, та калюжі сліз у різних куточках планети – спокій, то я впав з полуниці й серйозно пошкодив той клаптик світу у собі, який відповідає за нормальність.
Це зразу... 
А потім...
Та ж Едик казав правду! – прозрів я. Адже наше життя – суцільний некерований Багдад. І якщо з таким багдадом воювати, він тебе підступно заведе в непрохідні нутрощі свого голодного на хліб та до зубів озброєного шлунка і поб’є за всіма законами модерної, з кожноденним пост-, війни. Багдад потрібно ігнорувати, тоді буде все спокійно, а тоді... може, і щасливо...
Сергію!
Мене хтось звідкись кликав. Метеликом я попурхав на вогонь. По дорозі зустрів Олену. І ми, обнявшись, покривуляли до голуб’ят біля вогнища. 
Нахабно затріщала гілка, Надя з філологічного дуже злякалася і міцніше притулилася до Сашка.
Боїшся? – запитав він для годиться.
Ага, - для годиться відповіла вона.
Давай ще трішки. Для сміливості, - запропонував Сашко і налив повний.
Давай, - подала склянку Надя.
Ми з Оленою приєдналися до них.
Сміливість з’явилася приємним дозамакітренням мізочків. Талановитий поет ніжно цілував розумницю студентку, навіть намагався признатися їй в коханні, навіть віршами, але в самий пік почуттів йому стало зле.
Ти куди? – здивувалася Надя, коли Сашко незграбно силкувався піднятися на ноги.
Й-й-я зараз, - ледь вимовив він і щез у темряві.
Ми ще трохи попили, потім пішли шукати Сашка...

21

Між тут і там є одне маленьке сильне “і”,
 над яким стоїть крапка...

А потім – мене знову перестрів Едик і сказав, що хоче поговорити, якщо можна.
Звичайно, - “щиро” відповів я.
Тільки мене не перебивай. Добре?
Постараюсь, - мені було цікаво, бо дивно. Бо Едик виглядав трохи схвильованим.
Ти не любиш цілий світ, а мене трошки більше, - розпочав великий психолог пан Грішер. -  Я хочу тобі прояснити чому. “Чому?” – в свою чергу рвешся запитати ти, однак мовчиш, бо обіцяв мовчати. І правильно робиш, молодець! Бо це одна з причин, через які Едик вирішив сказати більше, ніж треба. Тож відповідаю: ти, одвічний відмінник, провалив мету і не можеш собі цього пробачити. Так, мета – це класна штука, - продовжував Едик, - але це повна хреновина. Повір людині, яка має все, щоб достойно померти, не кажучи вже про те, щоб купити, що потрібно, за життя. У мене було стільки мет, і всіх їх, на диво, я досягав. І що? Після кожного досягнення я помирав! І якщо б я вчасно не став настільки мудрим, щоб придумувати собі проблеми, які терміново, вже треба було вирішувати, я б давно був рогатим, зі заповітом на дружину, двістікілограмовим пацієнтом якогось відомого психіатра чи психоаналітика, чи цілителя-шамана десь на Канарах чи в психоаналітичній Австрії, який би доїв мене разом з перекладачем, як мінімум, поки... проблем не напридумувало б мені саме життя... Які, до речі, безпомічній туші, в наймовірнішій перспективі, допоміг би вирішити сам Господь Бог, правда, за допомогою своїх родичів, яких Він у недалекому, як для нього, минулому скинув з Неба заради святого спокою... Не брешу тільки тобі, бо вмієш бути тверезим навіть тоді, коли нап’єшся. І вмієш підозрювати себе... Дивуєшся? Добре робиш. А раз добре робиш, то з часом і будеш мати. І правильно ти сумніваєшся, мовляв, навіщо якомусь кучерявому Едикові українська поезія, адже він не ідіот? У тому й то вся сіль, а, радше, цукор, Сергію... Поезія мені як поезія - до одного місця. Мені потрібні люди, які б постійно повторювали, що Едуард Грішер  - супер з суперів. І які б мали проблеми, які я, для власного самоутвердження та з надією, що все видно з небес, міг би без проблем вирішити, інакше хтось або щось або сам напридумували б мені проблем  елітних, розумієш? Диктованих не мною. “Я стверджуюсь, я утверждаюсь”, всупереч українській граматиці, розумієш?.. “І кожен фініш, це, по суті, старт”, “і знаєш, що ти людина”, і “в своїй хаті своя правда”... Розумієш, я справді люблю українську поезію, хоч вона мені, насправді, до ?.. Розумієш?
Складалося враження, що багатющий Едик щось просив... Принаймні зрозуміти його...
 Я ж мовчав. Гордо. Талановитим та нахабним учнем.
Ти -  розумієш... - урешті зробив висновок Едик сам.
Розумію, - збрехав я. – Але мені не легше від того.
Бо я не тільки розумів, я знав, бо вкотре побачив, що всі ми раби!!! Раби когось, чогось, колись, якось, десь, кудись, чомусь, для чогось і бо так... з трьома крапками, які ставить життя, і я, бо так треба...
Смереки займалися плітками про смішних людей, які шукають у холодних з поту мозолистих  горах відпочинку.
Бізнесменів вигляд  картав себе за непрактичність та відсутність непередбачуваності...
Думаю, Едику, ти не жалкуватимеш  за сказане мені... – припустив я.
Я якраз жалкую, - признався Грішер.
А як же зі вмінням придумувати спасенні проблеми?
Добре, - сказав спокійно і впевнено Едик. –  З цим добре, бо я вже придумав. Я видам збірник українських п’яних афоризмів... Чим не ідея, га? Принаймні не шкода буде за печінку, - додав. – Бо пити чи не пити – не все одно. Пити – святе. Бо не п’ють тільки білі ворони, а їх дуже мало... До того ж їм найчастіше готують пастки у вигляді зброї масової заздрості, яка обов’язково вистрілює, причому з точністю до летальності.
“Едики завжди будуть Едиками”, - подумав я. “І варто це намотати на козацький вус”, - додав... собі... подумки, звичайно... я...
Грішер сказав:
-   Забудь про те, що почув від мене... однак завжди пам’ятай сказане... для себе. Пішли до людей. Бо життя – це кругосвітня подорож навколо стовпа...
Біля вогнища Едик був зовсім іншим Едиком – справжнісіньким Грішером, поважним бізнесменом і майже своїм хлопцем. “Майже” – поправка для тих, хто страждає меншовартістю. Тобто, для більшості...
І я вкотре з вкотрів збагнув: а насправді все не так! А насправді все не так, як можна прорахувати, провідчувати, передбачити, вичислити, надумати, домовитися, знати, сподіватися, і так до кілька сотень неозначених форм, а може й більше... А насправді – приходить секунда прорахована, провідчована, передбачена, вичислена, надумана, домовлена, знана, сподівана, і так ще декілька сотень особливих форм, а може й більше – і все перекреслює (теперішній час)... Або замальовує, стирає, знищує, просто робить своє, секундне – і має силу віків. Тільки такі, як Едик, уміють трішечки секунди любити та, інколи, не жалкують капельку часу, щоб ними побавитися... Й Едикам не все одно, і секундам приємно... А там, дасть час, познайомлять з хвилинами... І до годин залишиться менше... 
І так далі, і так далі, сидить баба в криміналі...
І що?...
Хто така баба для вічності?...
Наші друзі вже знайшли Сашка та познаходились самі.
А знаєте, - почав розмірковувати поет на голодний шлунок, - я ось так ненароком подумав, що, вічність навіть не знає, як ми називаємось.
Не страждай хернею, - сказав редактор, - як пристараєш рим на книжечку та знайдеш спонсора, може, знатимуть про тебе місяців зо три.
Не в тому річ...
А в чому? – п’яно перепитав Нечитайло.
А в тому, - всі замовкли, бо говорив Едик, - що гулять, так гулять, а завтрашній головний біль – це проблема завтрашньої голови, про яку вічність теж не знатиме...
Правильно! – зрадів поет.
Буде книжка, - на вухо своїй подружці зробив висновок редактор.
Але тільки я знав, що вранці голова не болітиме тільки в Едика...
І ... в мене... може... А може?..
Так, Сергієві штрафний! Чи ти ігноруєш наше товариство, га? 
І як на таке звинувачення зреагує безсмертна українська душа, га?
Загадка: хто наполягав  на штрафному?
Коли вже всі хто де і на кому захропли, до мене підійшов Едик з пляшкою коньяку в руці і сказав:
Ходи до вогню. Вип’ємо. Бо ти вмієш бути тверезим навіть тоді, коли нап’єшся. То нічого, що я повторююсь.
Ні, навіть приємно.
Ми обмивали кісточки життю зі всіма його вибриками та закономірностями, чи життємірностями, може. Ще я дізнався, що Едик круглий сирота з якогось дитячого будинку в Харкові й колись завзятий любитель випити. А ще Едик сказав, що СИЛА – У ТВЕРЕЗОСТІ, будь-де, будь-коли, будь з ким і за будь-яких обставин... Навіть п’яних.
 А коли останній ковток коньяку залишив володіння пляшки, Едик мене просто шокував:
Ти думаєш, я завжди був Едуардом Грішером? Ні, я ним став. Я був Петром Дмитруком. Просто я поміняв паспорт і народився заново. Я мусив щось міняти, поки ще не було пізно. Ти зрозумієш і будеш мовчати – я знаю.
І ми пішли спати. Я – не спав.
Я ненавидів Едика й щиро тішився, що він викарабкався. На цей раз щиро без лапок... 

22
Півні не завжди бувають першими...

Едик сидів в автомобілі та нещадно сигналив, сяючи від задоволення.
Ми порозплющували очі, однак не можна сказати, що ми зустріли ранок – коли нинішнє сонце вже на повні груди дихало над нашою поляною, ми кволенько, правда, але ще співали. Саме сонце змусило нас задуматися, що сидимо добре і довго. І ми вирішили подрімати. Тепер пожинали плоди дрімоти.
Друге пришестя світила за одну годину не таке радісне, як перше, - тримаючи в обіймах свою голову, прохрипів поет.
У нашому світі за всяку херню треба платити, а за дуже добре треба платити дуже багато. Ясно, поетику? Тому не скигли, – Нечитайло, видно, ранками не церемонився ні з ким.
А я що, нарікаю? – виправдовувався Сашко. – Я просто...
Просто ліпше пошукай пива, - порадив редактор.
Я вже шукав... – відповів молодий та перспективний.
І що? – з надією в очах глянув на творчу надію вітчизняної поезії Левко.
І випив, - злякано випалив поет і сховався від лиха подалі в кущах.
Нечитайлові висловити вголос усе, що він думав про молодого та нахабного не дав Едик, який вийняв з багажника свого безрозмірного розкладного джипу цілий ящик шампанського.
О! Як людина, то зі всіх боків, - зробив схвальний висновок редактор.
Дівчата, які, чесно та м’яко кажучи, сьогодні виглядали страшненькими, на пропозицію поправити здоров’ячко, злякано замахали руками. Едик теж відмовився від спасенного трунку, бо, як я і передбачав, спасінню не підлягав. І я, на диво, почував себе не зле, але випив.   
Після сніданку шампанським пора було вже й честь знати: Едик погнав на якусь зустріч, на яку його ніхто не кликав, дівчата-студентки вирішили добре виспатись усупереч обов’язку відсидіти пари, до Сашка прийшла муза, і він поїхав додому її зустрічати, ми з редактором до загину захотіли їсти і подалися в кафе, тільки секретарочка Віта пішла на роботу, бо Нечитайло її не відпустив...
Хай знає, кому служить... Я їй потрібен надовго, а Едикові вона – на одну вилазку... – ображено мотивував своє рішення редактор.
Ми зійшлися з Левком на двох порціях вареників, каві й шампанському, яке кожному вручив Едик на доріжку, оскільки не хотів засмічувати багажника свого гордовитого джипу.
Тільки не переймайся нічим, Сергію, - вчив мене жити Нечитайло. Ну, що тобі заважає, наприклад, плюнути...
Я оглянувся навколо. В кафе не було нікого.
Нічого, - відповів.
... і почати нове життя?
Страх!
Нечитайло заклопотано ворушив губами. Певно, згадував якусь дієву методику знищення страху:
Перед чим, давай з’ясуємо спершу? – продовжував великий психоаналітик Левко.
Перед усім, - я не міг вирахувати якоїсь конкретної боязні.
І тоді Левка Нечитайла прорвало:
Ти думаєш, я не боюся? Думаєш, мене не переслідує страх за такої хронічної нестабільності, як у нас? Думаєш, Левко собі випив і йому все десь? У мене теж сім’я і дрібні діти. І страх!.. Бо газету можуть у будь-яку хвилину закрити.  Але я не сиджу, склавши руки, я йому, розпроклятющому страхові, кидаю виклик. Знаєш, як? – зло запитав Левко.
Як? – перепитав я.
Я з ним сварюся і не церемонюся. Де ти ходиш? – питаю. - Чому мовчиш? Примчи і відкрито скажи мені, раз і на завжди: “Я хочу! Хочу побачити тебе глибоко, в самому пеклі труни, насолоджуватись буквами на вінку “Дорогому другові Левкові” та достеменно знати, що тобі-небіжчику начхати на мої гріхи!” І все тоді було б добре українське гаразд. Правда. І тоді я перестав би ще за життя зі страхом боротись, бити повсяк крок та чмерити безбожно. Важко перемагати та терпіти гнітючі поразки. Бо мені десь ті, хто бачать мене в гробу, бо вони – манекени. Таких величностей мені не дозволяє зачіпати мій примітивний інтелект через брак життєвого та інших не менш важливих досвідів життя-буття та народження в потрібному місці і в потрібний час... А так...
Що, так? – мене зацікавив хід його не дуже вже й таких послідовних, однак оптимістичних думок.
А так він часто прикидається другом. І важко зразу розпізнати падлюку... 
Справді, - погодився я,  і ми перевели розмову на дітей, бо, виявляється, перед страхом безсилі всі, тільки хтось більше, а хтось менше... У цьому й сила.
Потім закукурікав редакторів мобільний телефон (ото мелодію підібрав собі, щоб завжди будила), півень приніс вістку, що пана Левка хтось терміново чекає на роботі.
І все – я знову сам.
Я зателефонував до пані Наді, хазяйки моєї квартири, просто запитати, як життя. Старенька жила сама, діти виїхали за кордон (саме в їх помешканні поселився я), і вона час від часу приїжджала до мене на Привокзальну поговорити, а заодно, попри мої постійні заперечення – поприбирати та наварити їсти.
Мені треба про когось піклуватися, бо інакше помру, - казала вона. – А ти не переймайся – допомагаю я якраз не тобі, дорогенький, а собі.
Мені тільки залишалося дякувати і довго слухати її  життєві історії про все на світі – Надія Іванівна пропрацювала вчителькою майже сорок років. 
-    Ти де? – схвильовано запитала вона.
У друзів, - відповів я.
Вдома був?
Ні, тільки збираюся, - її неспокій зовсім мене не зачіпав.
Я хотіла прибрати і ніяк не могла відчинити дверей.
Нічого страшного, - зітхнув я, -  все нормально, замок інколи заїдає.
І сусід не міг відчинити.
Добре, я вже їду.
Зателефонуєш?
Обов’язково, - пообіцяв я і забув про двері, які, чомусь, не відчиняються. Мені не хотілося бути сам на сам з перекресленим життям у стінах, в яких я починав “кувати успіх”. А вона цього ще не знала. Думала, я у відпустці…
І я блукав вулицями старого Львова та розраджував себе тим, що по цій бруківці ходило багато нещасних людей, які жили у цих старовинних будинках. І їх уже нема – не стало, вони не думали, що їх не буде… А я є і маю шанс...
Набравшись “оптимізму” в предків міста, я поплентався додому.
Наївний нащадок....



23

Наповнити можна тільки те, що порожнє...

Я вкотре перещупав усі свої кишені з надією, що все-таки ключ загубився десь в нетрях мого одягу, однак... Ключа не бу-ло!
Виглянула сусідка.
Ви все знаєте, - звернувся я до неї, - приходив хтось?
Так, - радо відповіла вона. – Після того, як ви поволокли того пана, що співав, ще два рази: пані Надя... і ще хтось, день перед нею... дуже швидко... я не встигла побачити... думала ви...
Не я, - відповів я.
А ви що, теж не можете відімкнути дверей?
Не маю чим, - буркнув я, уважно розглядаючи серцевину замка.
Вам чимось допомогти? – не вгавала добродійка.
Ні, дякую. Можете йти. Відпочивати.
Сусідка пішла. Демонстративно. Але тільки за свої двері. Її пильне око, яке пильне, чомусь, тоді, коли не треба, уважно слідкувало за кожним моїм рухом.
Однозначно – замок був зіпсований. І то, швидше за все, найпримітивнішим способом: у серцевину запхали сірника. Тому й Надія Іванівна не змогла відчинити дверей, перед тим, напевно, вгативши ключем сірника ще глибше в замок.
Страшний здогад закрадався в мою голову. Я зі всієї сили декілька разів гепнув плечима – і двері трохи подалися. Вибігла ця ж сусідка-прикордонниця.
-    Що, навіть відпочити не дадуть?! – верещала вона. – Демократія!
Я її культурно послав, пообіцявши ще допомогти щезнути, якщо вона дечого не зрозуміє. Ще удар ногою – і проблема замкнених дверей зникла. І сусідка.
Прийшов шок...
Такого погрому я навіть не бачив у фільмах про найграндіозніші пограбування. І грошей, які я зберігав у одній зі шухляд, звичайно, не було. І найдорожчого коньяку Назарка теж. Роками, нервами і потом складане все зникло за одну мить: квартира, автомобіль, дурні зусилля “заради...”, мрії – все! Не всти-г...
Я товк свою безталанну голову об безневинну стіну і проклинав свою гордість та кишенькове прагнення досягти закабаленої незалежності.
Ключа я, швидше за все, по п’яній загубив, і хтось добре поінформований вміло ним скористався. Або професійно його в мене вилучили... Так чи інакше – повний гаплик, кажучи дуже-дуже м’яко.    
Маєш тобі альфу і омегу. І що? А вся суть у тому, що суті нема. Є гірка правда. Корисна правда. Я прагнув знайти в голові куточок, який не думає. Я шукав у душі вогника, який не блимає. Тіні маяли навколо мене і говорили людськими голосами – мови тої я не розумів. Я розсував руками стіни колючої байдужості і ховався у себе. Тут було зручно і затишно, і ніхто не бачив.
Тиша стояла навколішки з розпростертими руками і молила бурі.
Був день як день: ніхто його не помічав. Тільки зайшла всюдисуща сусідка і з ввічливості сказала, що виглядаю жахливо.
Підкрався вечір. Він приніс примружені зорі і підсолив тільки відкриту рану. Кров скапувала вгору. Бо хотіла, щоб побачив її Бог. Однак Він спав. Був вечір як вечір: ніхто Його не помічав. І Бог втомився.
А мене втома не брала... Мозок акуратно записував те, що приходило в голову...
“Все, що мені вдалося зробити, мені вдалося”, - казав Едик. Це стосувалося й мене. Я на відмінно закінчив університет Краху, але не знав куди поткнутися зі своїм вистражданим, червоним від крові дипломом. 
Мене болить голова – я давно не ходив на ногах. Ще дитиною. І не збагнув, коли прокинувся. І тоді я забув, як жити, і став боятися. Світ відчинив двері і забрав усе... Мемуари споминів можуть хіба що приснитися. І я сплю з по-божевільному широко розплющеними очима і нічого не пам’ятаю, хіба те, що я уже всі, а ВСІ – багато недоброго, бо недобре є у всіх. І я не маю права на осуд, бо такий самий. Я хочу вирватися і не можу, бо мене тримають. І стиснувши зуби, тримаю я, коли вирватися хоче хтось. Я – ніщо, бо я – всі. Гірчуща правда.
А мій малий навчив мене любити квіти. Він бігав навколо до того часу нічого не значущих для мене травинок і вигукував: “ Та-а!.., диви!.. Та!...” - і я дивився. Я бачив в отих буднях природи диво захоплення мого синочка і переживав разом з ним щастя бачити квітку в час її цвітіння та ловити момент її величі. Діти – справжні мудреці: вони знають, що подобається Богові. І діти – щасливі. Справжні діти, а не ті, що акселеративно дорослішають на догоду заземленим в кам’яні псевдогордощі духовно безхребетним батькам.
Я марив...
Сусіди, знайомі, друзі, друзі знайомих, знайомі сусідів і всі, кому не ліньки щиро поспівчувати або щиро потішитися збігалися до мене як на пряника. Дні відчинених дверей, називається. Щось говорили, радили, приносили – я їх не чув і не бачив. Моя ціль була – точка на стелі, що нагадувала павука. Павук часто оживав, і я придумував йому життя.
 Якийсь добродій приволік лікаря. Той мене перещупав, перестукав молоточком, залишив якогось папірця і підкинув мені ідею.
Я взяв цвяхи, молотка і загатив зсередини вхідні двері. Цілий тиждень нікуди не виходив, майже не їв і нікого не бачив. Думав... Багато про Бога... Бо припекло...
Шок помаленьку минав – час бездоганно виконував покладені на нього аксіомами життя обов’язки…
Я вирішив шукати роботу і мандрувати світом білим, як Господь дасть... 
Календар показував неділю. Під парад сусідських голів у дверях я вийшов гуляти.

24

Приспана проблема може стати бідою...

День пройшов, побавився людськими долями, позбирав обов’язкову данину – двадцять чотири пунктуальних години прожитих миттєвих успіхів та невдач та миттєвого чогось між ними, скинув на плечі людям  поліетиленовий мішок свіженьких проблем і, усміхнений, пішов впевнено помирати. Йому легко, він знає, що завтра народиться знову, почне все спочатку з рожевими щічками світанку. А я?..
Падав пір’їною теплий вечір, заводив піджмурки з втомленими людьми, втоплені в суєтах люди його не помічали. Хіба що діти, але їх легко було знайти. А тому не цікаво шукати. І гратися... І святкувати “стук-стук...”...
 Вечір – це і є день, тільки старий та дитячий. І дуже побожний. Стоїть ж бо на порозі дива – зачаття наступного життя, серце якого за бажанням Божим починає битися опівночі... Коли темно... Щоб ніхто не здогадався, що ніч – це також є день...
Чому?
Отак йдучи додому, думалось мені настирливо про “чому”. Насправді я хотів тільки: поїсти, лягти і забутись у сні. Нехай всі ці мішки з лихами, померлими нервовими хробачками випаруються, щезнуть зі світу білого, і не так з плечей, як з-під очей. Спати! Тільки день, який прийде, може щось обіцяти. На нього вся надія, бо його нема.
Я сьогодні свідомо блукав Львовом. Треба було втомити тіло і додати маленький ліхтарик світла душі. Я ходив магічними львівськими вулицями, розмовляв з будинками мовою їх творців, слухав сповіді грішних пражителів, які позалишали тут часточки своїх душ, а хто і всю душу, я навіть чув їх вічний голос привиду, ручкався з найсміливішими домовиками, сміявся з перехожих, які, гепнувшись зі мною лоб в лоб, крутили довго пальцем біля скроні, а потім, скорені цікавістю, самі задирали голови вгору, щоб подивитись, що я там такого набачив на зоряній карті дахів, піддашь та балконів, і гепались чоло в чоло з кимсь іншим, хто, в свою чергу, теж бавився пальцем біля скроні... Я довго розглядав кожного лева, влазив у його скам’янілу шкуру, приміряв його королівську силу, хоч в деякій невпевненій шкурі й почував себе зайцем. Усе залежить від душі лева або від того, хто в нього цю душу вклав. Я ще бачив маленького Лева Галицького, народження якого породило Львів, той ширяв на крилах Високого Замку й підморгував мені, і я почував себе Богом. Я... я... і я... І я не питав у ці магічні хвилини “чому”? Бо боявся потрапити на хвилю, яка виводить на безжалісний монітор сьогодення.
І потрапив...
Бо боявся...
А тепер, з думами-ланцюгами, до яких прикуті важелезні гирі, чалапаю додому. З надією заснути. Без проблем... Зі снодійним...

25

Думай про сонце – і дощ перестане падати...

На диво чи на закономірність, куди я не звертався за роботою, мене підозріло вивчали, обіцяли з моїм досвідом гарне місце, і врешті-решт – відмовляли. Я не здавався: звертався за рекламами, ввічливими і турботливими порадами відмовників, а також до в багате одягнених перехожих... Виявляється, у всіх всюди й усе було, і мої послуги їм – ні до чого...
З хворобливої гордості і через відразу до співчуттів я повідганяв усіх друзів та знайомих, сказав, що починаю нове життя і не хочу нікого знати.
Вкотре дурень, однак такий, що створив себе сам, слава Богу, і це втішало. Можу собі уявити, як їм, тим, хто справжні, щирі до моєї пошарпаної персони, від такої вдячності. Ніяк... Але я тоді був переповнений хворобливою наївністю і  тільки починав здогадуватися, що людиною правлять емоції, а розуму не завжди вистачає, щоб їх приборкати. І тоді ж, паралельно, я починав здогадуватися, що не дуже-то й треба... займатися якимось борканням. Одне слово, замкнене коло, а ключі від нього ще на металобрухті...
І все-таки наполегливість винагороджується – я покинув лави українських безробітних та став поштарем. На півставки. Бо не кожні наркотично залежні від преси пенсіонери можуть газети передплатити, а молоді сидять по інтернетах або насолоджуються усною інформацією в кабаках за якоюсь плящиною чогось. Або на біржі, хлібі та воді... Або читали ще “Букваря”... Або...
Щоб не збожеволіти, кожного вечора я виходив у місто і повертався з першими заспаними трамваями.
Того разу нічні бродіння закінчилися безконечним стоянням на зупинці в глибокому передмісті під збожеволілим дощем, що і не думав вщухати (що вдієш – славні традиції некерованої львівської погоди, якою на свій розсуд бавляться мальовничі Карпати). Романтиків, навіть якщо вони в “лапках”, теж треба загартовувати: не завжди ясні зорі та світлий місяць, і танці розпещеної магічною силою нічного неба фантазії. Зуб не попадав на зуб, футболкою і джинсами можна було бавитися у важку атлетику, знемрієна душа остаточно забула про мрії – хотіла гарячої ванни. Час від часу запотіченою дорогою пропливали втомлені машини, однак рука не піднімалася зупинити – гордість, дурнувата, вперта, повернена повагою до легкого гаманця, гордість після трьох років дикого нелюдського приниження...
 На диво, таксисти спали, не думаю, що у сирих салонах своїх машин-проституток з безліччю слідів усіляких задниць.
Місяця не було, зірок не було, неба не було, був одинокий підсліпуватий ліхтар та одинокий я. 
Отож тридцятилітній чолов’яга під два метра, з біцепсами-тріцепсами, навіть після тижневого посту, такого собі посереднього атлета стояв на  нічній зупинці під проливним дощем, скулений, згорблений і ніякий, і марив затишком... Його безмайбутністю тішилася самотня жирна жаба зі слизької напівзламаної лави.
Я хотів дому: не даху над головою, а справжнього дому у серці, душі та тілі. І найстрашніше – я його мав, колись, недавно, майже завжди, і свідомо втратив, бо намагався зробити його кращим, забуваючи, що він є і потребує до себе уваги, як і все добре, бо зле увагу привертає само.
Зупинилося якесь заблудше нахабне таксі і запросило ще недавно смішних для мене грошей, але сьогодні я їх не мав і смішно збрехав, що гуляю. І плакав від безсилля і дико тішив свій гонор, що темно, і дощ, і що ніхто не побачить.
Ви не бачили, як чоловік плаче, під дощем, дозволяючи собі таку розкіш, бо дощ?.. І слава Богу, тому що це напівкінець світу... “Напів” – це моя примха, яку чоловіки мають шанс виправдати... І я... 
Два задощених безпомічних світлячки на шаленій швидкості вигулькнули з-за повороту і, ставши хижими, великими та сліпучими, зі скрипом зупинились метрів за двадцять.
-   Гей, мужик, - почулося, - я не знаю, хто ти такий і що тут робиш, але якщо хочеш їхати, то сідай, бо я сьогодні пообіцяла собі зробити якусь незвичну корисну справу, а свої обіцянки я звикла виконувати, - владний жіночий голос розбудив мої захаращені жалями жалюгідні мізочки.
Я вагаючись підбіг до машини, несміливо всівся на задньому сидінні.
Куди їдемо, сер? - запитала вона, розглядаючи мене у дзеркало.
На Привокзальну, - прохрипів я.
А конкретніше, можна?
Городоцька, 125. Біля костелу.
Ясно, сер. Як справи? - у незнайомки був чудовий настрій.
Як бачите, - відповів я.
Не бачу, бо темно. Це по-перше. А по-друге: чому так песимістично?
Для оптимізму потрібен привід, - пояснив я.
Помиляєтесь, сер. Гірше, коли бачите привида. А привід завжди є. Його тільки потрібно зауважити й ввічливо прийняти. 
Я знаю, - вирвалось болем у мене. - Та не вмію.
Тоді ви завжди будете нещасним, сер. Навіть, у щасті, сер, - втішила мене благодійниця, і я з сумом подумав, що це правда. А вона жорстоко додала: - І тоді ви ніколи не будете сером, поки що сер, а справжнісіньким, вибачте за правду, сируном,  – я сховав свою висміяну жінкою голову глибоко в плечі.
Так ми і їхали. У перерві між оптимістичними запитаннями незнайомки я тупо дивився в намальоване моїми фантазіями  безперспективне пекло майбутнього, а вона, у свою чергу, вперто розглядала мене в дзеркало, причому, все уважніше та прискіпливіше. За деякий час вдарила по гальмах, аж завернуло новесеньку іномарочку, ввімкнула в салоні світло і прорекла:
Я буду не я, якщо ти не Сергій Шукайло!
Тепер черга прискіпливо розглядати її та дивуватися була за мною.
Так, це я, Оксанко Першій, - зрадів та одночасно ховався від себе теперішнього я, гнаного  солодкими спогадами не такого вже й далекого минулого. - Вибач...
За що? Ти здурів? 
Вона тішилася, як дитина, а не як ще декілька митей тому зверхня бізнес-леді.
Оце так зустріч! Найліпше свято за останній квартал. – Спішиш? – тривожно запитала Оксанка.
Ні, - коротко відповів я.
То добре. Дуже добре! І я не спішу. Пропоную ресторан! Їдемо, гаразд? Понасолоджуємось спогадами.
Як? Подивися на мене...
Оксана, певно, трохи по-іншому глянула на мою курячу обталапану зовнішність і розсміялась.
   Згодна. Так не піде. Не пасує. Не зручно. Треба переодягнутися. До того ж, я люблю дотримувати слова, тому – Городоцька, 125. Я не помилилася?
Так.
Помилилася?
Ні. Так – означає ні... не помилилася.
Ти вмієш говорити простіше? – Оксана продовжувала тішитися.
Вмію, - відповів я, усміхнувся, і стало легше.
До самого мого під’їзду ми мовчали.
Я згадувала минуле. Наше, - сказала Оксана.
Я теж, - промимрив я.
   Давай, біжи. Одна нога тут, друга – там. Гаразд? До речі, - зупинила мій спринтерський забіг Оксанка, - ти одружений?
Так, - буркнув я.
А дружина нічого не скаже, тобто...
Ні.
Чому? Що за така демократична дружина?
 Ми разом не живемо. Просто...
Довго?
Три роки...
Оксана хотіла ще щось запитати, однак я їй не дозволив:
То мені бігти, чи як? – “Ото в’їдлива жінка”, - подумав.
Ні, не бігти. Нема нагальних потреб. За таких обставин підемо разом. Гаразд?
Як хочеш, однак...
Я люблю все бачити на свої очі, оцінити, зробити висновки, і ми довго не будемо, - з бісиками в очах владно вирішила всі “однак” вона. 
Я довго не міг знайти ключа до нового замка. Нарешті ми ввійшли.
Поки я переодягався, Оксана встигла заглянути в кожний закуток мого скромного помешкання.
До речі, непогана квартира. За скільки купив? – іронічно запитала вона.
То не моя. Знімаю, – відрубав я.
Ясно. А чому така порожня?
Мене недавно безцеремонно, безсердечно і захланно обікрали, - як тільки можна якнайввічливіше відповів я.
Я так і подумала, - спокійно, без співчуття мовила Оксана. – А...
Мене не треба вже так відверто роздягати. Ти що, детектив?
Ні. Просто ділова жінка. І мені просто все потрібно знати, аби прийняти рішення.
І що, щодо мене ти теж думаєш приймати рішення?
Аякже! – засміялася Оксана. – Обов’язково. – А де ти працюєш?
На пошті.
Ким?
Поштарем. Все?
Заспокойся. Все. Рішення прийнято. Ми їдемо до мене. В гості.
Вона була такою самою, як була колись, тільки набагато мудрішою.
А що скаже твій... чоловік? – мені, чесно кажучи, було все одно, однак захотілося трохи просто по-людськи помститися.
Ні-чо-го.
Чому? – тепер чіплявся я.
 Я сама, одинокая.
Чому? – вперто повторювалося мені.
Бо мені так хочеться. Ти готовий?
Останнім часом я ні до чого не готовий.
Тоді пішли, - зробила висновок Оксана. – А ти кажеш, не треба приймати рішень... Треба, і ще й як!
Уже в салоні машини Оксана порушила затяжну мовчанку.
Сергію, ти ображаєшся?
Ні, - відповів я. – Чого б то?
   Тому що я би ображалася, - призналася Оксана. – Тобі це не сподобається, але я робила так навмисно. Я перевіряла, чи ти залишився таким, яким я тебе любила.
   Ти мене любила? Не сміши. Ти мною ба-ви-ла-ся.
Я бавилася, щоб тебе розбудити... А ти спав і марив якоюсь вчителькою з сусіднього села... Я все пам’ятаю.
Ця вчителька стала моєю дружиною.
І що з того вийшло? – мені здалося, що Оксану це потішило.
Можна не шукати сміття в чужому минулому?
Треба, - відповіла Оксана і перетворилася на бізнес-леді, чи ділову жінку, як вона себе назвала сама.
Я не зрозумів, чи треба не шукати, чи треба шукати, але не хотів перепитувати. Стало сумно, і я силою волі штучно проганяв сумніви...
Дощ на когось розізлився і став грозою. Заплаканий Львів сховався від безнеб’я у багатовікових спогадах про сонце, а я в затишному салоні гарного автомобіля гарної жінки, яку волів би не зустріти, однак зустрів через той же дощ... І ще через щось, про що можна тільки здогадуватись, якщо є нестерпне бажання відчути себе ідіотом, породженим власними екстрасенсорними здібностями.
   Хочеш я тобі в дечому признаюся? – лукаво мовила Оксана. – Я знаю все про твоє теперішнє життя. Випадково, але знаю.
Може, ти знала, що я за містом мокну? – спересердя вирвалось у мене.
   Може, й знала, - ще лукавіше відповіла Оксана. – Але тобі не скажу. Ніколи.
   А ти небезпечна підступна жінка! Ще й вродлива до повного нещастя! – на емоціях я сказав те, що варто було тільки подумати.
Однак Оксана сприйняла це як комплімент:
  А ти як думав! – навіть попри ніч її очі світилися гордістю за силу, яка, на мою думку, зовсім не личила жінці, навіть у штанах...
Вона ще не знала, що в мене теж був досвід тримати все під контролем заради надуманої сили... Або знала...
І що?...

26
Дають цукерку – з’їж зі смаком...
Або відмовся і не жалкуй...

Коли Оксана увійшла в кімнату, я якраз вилазив з-під ліжка.
Що ти там шукаєш? - здивувалася вона.
Ключа, - відповів я. – Знову десь посіяв.
Вона засміялася:
Не шукай, бо й так не знайдеш. Твій колишній ключ уже в законної власниці квартири, Надії Іванівни, здається. За помешкання заплачено. А ти зі сьогоднішнього дня будеш жити тут. Речі твої, на мою думку тобі потрібні, теж уже тут. І твоя кімната у цьому будинку – якраз тут. Так що, з новосіллям! – прорекла Оксана.
А ти зі мною хоч порадилася? – дивлячись на неї вовком, запитав я.
А що тут радитися, в тебе є кращий вибір? – запитала.
Нема, - признався я. – Однак в мене є я! Я! Розумієш?
По-перше, тобі так здається, - спокійно почала моя подруга. - По-друге, не робися фіктивним дутим героєм, а по-третє – щиро поцілуй мене і подякуй.
Третє я зроблю, - гірко посміхнувся я, - але просив би, на майбутнє, щоб такі піклування більше не повторювались. Добре? – і поцілував її.
Ти гадаєш, я мати Тереза? – відрубала Оксана. – Я сама злякалася свого ультраальтруїстичного рішення, якщо хочеш знати!.. До речі, - згадала вона, - деякі деталі, аби тобі життя не здавалося медом.
Я уважно і підозріло приготувався слухати.
 Деталь практична, - перераховувала на пальцях Оксана, - сім’ї мені не потрібно -  мені потрібен у ліжку нормальний здоровий чоловік, яким ти себе й зарекомендував. Деталь теоретична: мені потрібна видимість здорової сім’ї і пристойний чоловічий вигляд на всіляких єрундових та ні, ділових та ні зустрічах. Деталь капіталістична: мені не потрібен дармоїд – я вже знайшла тобі роботу зі завтрашнього дня... І деталь романтична: напевно, я тебе й надалі кохаю, тому так роблю і відверто з тобою розмовляю... І ще деталь, найважливіша, така собі, ну, скажімо, рабовласницько-жіноча. Тобто: поки ти тут – мені потрібна вірність. Можна не у всьому, але чоловіча – обов’язково, бо я знаю собі ціну. Всього п’ять зігнутих пальців, які складаються в один упевнений кулак. І якщо ти моїх детальок дотримуватимешся, буде тобі добре, і більш-менш комфортно почуватимешся на нашій грішній землі. Все.
А що залишається мені? – запитав я.
Тобі залишається можливість у будь-яку секунду звідси піти. Навіть вже, – і Оксана покинула кімнату, а я ще довго, завмерши, сидів на підлозі біля ліжка і старався відшукати потрібні нервові лабіринти в звивинах рідної черепної коробочки, якій за будь-яких обставин грозив вседисущий кулак: реальний чи віртуальний, або той і той вкупі...          
Людина постійно, на кожному міліметрі життя повинна робити свій вибір. Тверезий розум паталогічним катом нагадував мені, що мене купляють. У глибині душі я завжди знав, що Оксанка мене любить, і я, чесно кажучи, не був і не є до неї байдужий. Мудрість підказувала відкинути розум та емоції та спробувати такого життя, бо умови цього варті. Особливо остання – коли в тебе у будь-яку мить є можливість залишитися на цьому ж місці, що ти є: навколішки біля ліжка в пошуках ключа до іншого життя...
Ну що, мислитель? – увірвалася у мої роздуми Оксанка. - Вирішив?
Де мої речі? – запитав я голосом розпакування чемоданів, а не демонстративного виносу їх геть.
Молодець! – по-дитячому заплескала в долоні вона. – За речі не переживай, вони не втечуть, бо від мене нічого не втікає без мого дозволу... Значить так, якщо ти не проти, зараз смачно і ситно удвох вечеряємо, а потім ти мені влаштуєш таке шоу, як вчора... ну, з імпровізаціями бажано, бо одноманітність вбивча, о’кей? Ти рідкісний чоловік, який вміє знімати стрес!..
Не проти, - тільки й сказав я, а вона хтиво заблимала своїми діловими очима і пішла розпоряджатися щодо вечері. 
Цього вечора були всі підстави вважати, що моя доля вирішила більше не грати в азартні ігри, оскільки я вже був на межі остаточного та безповоротного програшу, і сама знайшла мене на безлюдній дощовій зупинці в компанії жирної противнющої жаби, щоб врешті трохи приголубити...
Поживемо, а там побачиться... Інколи інший вихід є не з вдалих... Або не вихід... Або на замку...
27

Якщо переступаєш підніжку, є
 більша ймовірність не впасти...

Я не встиг насолодитися ранковим потягуванням в ліжку, бо прибігла Оксана нагадати мені, що пора на роботу, і вона мене підкине на своїй „тачці”, якщо я не хочу з першого ж дня запізнитися, що аж дуже не бажано – варто довіритись її досвіду, інтуїції та всьому.
Я не хотів... 
По дорозі  дізнався про те, про що й здогадувався, тобто, що працюю в неї, а детально, де і ким, мене поінформують ті, хто за це одержує гроші.
Увічлива, років другої ягідки жіночка, яка чемно чекала наші персони біля вхідних дверей офісу (завдяки Оксаниній відомій, командній і впливовій, звичайно), підвела мене до вивіски, на якій красувалося яскраве: “Рекламно-видавничий відділ”. Сувора гарненька начальниця в розквіті жіночих чар дуже доступно та професійно довела мені посадові обов’язки, підсунула для карлючки, що зветься підписом, заздалегідь підготовлені папери, спитала для годиться, що мені незрозуміло, і наказала негайно приступати до роботи, що чекала вже мене на моєму робочому столі з найсучаснішим комп’ютером, підкорити повністю якого я мав негайно (“негайно” – її улюблене слово, я здогадався зразу), де і з ким хочу, тільки не в робочий час, який закінчується в кращих традиціях дбайливого за людей капіталізму, рівно о 18.00, і якщо до того, законодавством передбаченого святого, я з чимось не впораюсь, то... Про “то...” начальниця передбачливо змовчала з  небезпідставними переконаннями, що я все зрозумів і намотав на вус, який, якщо б не леза, був би у мене справжнісіньким козацьким... Моя начальниця, така собі мініатюрна Маргарет Тетчер Світлана Змійченко, на завершення, попередила, що наприкінці робочого дня, не раніше і не пізніше, як о 17.38, я повинен прозвітувати про виконану роботу. “Тут працює той, хто хоче і вміє працювати та прагне заробляти”, - закінчила пані Світлана Оксаниним гаслом.
На диво, після таких серйозних та суворих попереджень, завдання здалося мені дитячим, я впорався з ним бавлячись, дочекався свого часу та видав з деякими наївними помилками готову продукцію суворій начальниці, аби дати їй можливість внести корективи задля самоутвердження, і не науявляти в моїй скромній особі з першого ж дня конкурента... Я ж – стратег!
Світлана сухо мовила:
Як на початок – непогано. Будете старатися і чітко виконувати мої вказівки – буде добре. Переконана. Можете йти. До побачення.
Я вийшов анітрохи не здивований. Все – як всюди: ігри. Я не збирався вірити, що вони – життя. Однак вирішив на чужі очі серйозно бавитися і нікому про це не признаватися. Я навіть поставив собі кандидатське завдання: збирання життєвого досвіду, який є багатством з багатств і на багато більше. Чому не використати на свою користь одвічного людського прагнення брати суворістю, якщо нема чим?
У коридорі мене випадково підстерігав хробачливий новий колега Петро Гримкун, аби поділитися своєю страждальною, невільницькою відвертістю.
Зміїне кубло, чи не так? Як уважаєте? – неголосно просив він моєї “незалежної” думки.
А яка роль у ньому відводиться вам? – я не люблю бути ввічливим з хитромудро зліпленими.
Гримкун, предки якого точно працювали у шкіряних органах, трохи знітився (але не розгубився, ні):
Статиста, - відповів він. – У цій тиранії амазонок справжньому чоловікові нема що робити. Уявляєте, дев’яносто дев’ять з лишком відсотків керівного складу – жінки? І вони принижують нас! Жах!
Не уявляю, а знаю. Щодо керівного складу і не керівного, бо маю вуха та очі. І не беру собі цього не те, що до голови, а й до інших місць, якими інколи декому доводиться думати. А щодо справжніх чоловіків, то роботи якраз не-мі-ря-но. До вас доходить натяк?
Ви жартуєте чи глузуєте? І чому ви так зі мною розмовляєте? – потягнуло на „зближення” Гримкуна. Він удавано, однак на сей раз з меншим оптимізмом, посміхнувся.
Тому що невідомій, новій на роботі людині щирі і чесні працівники (а ви такий, правда?) такої відвертої гидоти-розвідки не влаштовують. Є ще питання? Серйозні, без масок? – запитав я. – Бо за лицемірство, як правило, я б’ю в чоло. Сильно. Передайте вітання тому, ні, напевне, тій, що вас найняла. Гаразд? Є ще у вашому арсеналі надійні, щоб, не дай Боже, не дали збою, провокації?
Нема. Вибачте, - відповів він. – Тільки нікому цього не розказуйте, добре? Самі розумієте... Я ж знаю, ви...
Не обіцяю. Хоча ось тепер – ти справжній. Але ще гидкіший. Нічого, що я на “ти”? Не образив?
Зі мною важко боротися, - пригрозив мені  “друг і соратник”  Петро Гримкун.
А мене неможливо дістати. Особливо таким прибитим, як ти, - відповів на ходу я і ледь не притиснув дверима довжелезного носа колеги Петра, який не знати чому й надалі переслідував мене...
Пішов би він... Куди хоче, зрештою, а не куди його замовлять...
Додому, тобто до Оксани, я поїхав трамваєм. Моя покровителька з’явилась десь через дві години, втомлена, але життєрадісна.
Ну, як перший трудовий день? – запитала Оксанка.
Добре. І гарна в мене начальниця, - відповів я. – У всьому.
  Справді, - згодилась Оксана, - однак вона тобі не одну літру крові вип’є. Обіцяю. Твоя „гарна начальниця”, якщо хочеш знати, найяскравіший і найвідданіший представник мого гестапо. Жартую, звичайно...
Я засміявся:
 Здогадуюсь, - сказав.
Якісь робочі питання ще є? – кривуляючи до ванни через мій поцілунок, запитала Оксана. – Востаннє, на пільгових умовах, бо я вдома про роботу не розмовляю. Ніколи.
  Є. Одне. Останнє. Скористаюся пільгою, - я перегородив собою їй дорогу до ванни.
Ну, давай, питай швиденько, бо вмираю без води.
Питання неприємне, - попередив я.
Вона махнула рукою:
Я питання не поділяю на приємні та неприємні, і взагалі, ні на які. Я на них просто відповідаю. Або не відповідаю. Прошу.
  Скільки ти платиш своїм нишпоркам-стукачам, і як ти їх підбираєш? За якими параметрами-показниками? – випалив я.
 А ти спостережливий! – після кількахвилинної здивованої мовчанки похвалила мене амазонка амазонок. - Як підбираю – професійна таємниця, а плачу – багато. Якщо інформація правдива і оперативна. І відправляю на вулицю – якщо провал або брехня. З тріскотом.  
-    А навіщо вони тобі?
Треба. Бо вони є. Тож нехай краще будуть моїми. Доганяєш?
Я доганяв і тому подумав: “буде вакансія”. 
Поки Оксанка хлюпалася у ванні, я читав якогось її жіночого журналу з ексклюзивними порадами великих спеціалісток утримання представників чоловічого роду на псячому повідкові. Стільки методик – і кожна найдієвіша! Супер! Вибирай – не хочу!.. Єдине “але”, яке я чекав, щоб сказати Оксані. Просто так... Задля покращення роботи феміністичного руху та очищення їхніх рядів від нездорових елементів.
Її свіжуща в суперхалатику постать вимліла з ванни.
Відкриваєш жіночі секрети? – помахала пальчиком вона.
Так і не так, - відповів я.
Вона з удаваною підозрою дивилася на мене.
Спочатку “так”, якщо можна, сер?
Я – пан, - поправив я, - бо не переношу українців-серів, господінів, сеньйорів... тощо, як пишуть мудрагелі. Поважаю, але не люблю чужого...
Тоді чому ти мені цього не сказав того холодного дощового вечора? Боявся, що висаджу?
Ніколи в світі. Єдине, чого я боюся, - бути якимось безголосим безхребетним, самому собі незрозумілим сером. І тоді я саме й був таким. На жаль. І нехай Бог боронить пережити це ще колись.
  Пояснення прийнято, пане. То “так”? Можна почути вашу, сподіваюся, незалежну думку?
“Так”, бо, щоб перемогти ворогів, треба все про них знати...
О-го-го! Дотепно і... “приємно”. А “не так”? – запитала.
“Не так” у тому, що більшість отих порад-оберегів-замовлянь писали чоловіки, повір... Особисто знаю декількох... Задля вас, жінок, до речі... За гроші... Щоб використати і використатись... Такі реалії сьогодення... Окремих щасливців реалії не зачіпають.
А ти справді мудрий! – вигукнула Оксанка. – Згодна майже зі всім і не розчарована ні у чому. Таких цікавих нахаб я вже давно не зустрічала...  Дискусіям крапка. Спа-ти... Здогадуєшся, як?
Я люблю на спині, - засміявся я.
А я – зверху...

28

“Жінка вчить, як на світі жить,
 а книжка – як заробляти гроші”

Час удома минав, як медовий місяць за сумісництвом.
Оксана, здається, мене кохала,  я... інтуїтивно від неї втікав, але теж, здається, кохав, бо хотілося бути вдячним і чоловіком.
Моментами в ній прокидалася матір, і вона мене вчила і злила на кожному кроці.
Коли ти перестанеш бути Сергієм-невдахою, ти зможеш стати Сергієм-переможцем, - торочила мені з ранку до ночі.
Коли ти перестанеш бути Оксаною-бізнес-пані, ти зможеш стати Оксаною-жінкою, - відбивався я.
То я, по-твоєму, не жінка?
Робот. Справжнісінький, – переконував її я. – А я, по-твоєму, невдаха?
Бомж. Справжнісінький, – наполягала вона. – Хто ти без мене, га? Хто?
Я можу піти. Вже. Хочеш?
  Та куди ти підеш, дорогенький. На смітник? Там уже й так зайнято. Йди краще смачно повечеряй, візьми пляшку нормального пива, і як біла людина дивися свій дурнуватий футбол. А потім мене гарно приспиш.
Подумки я обіцяв їй колись відомстити і стати мільйонером.
Одного вечора з горя, коли вона їла свою ділову рибу в якомусь ресторані, я написав цілком постмодерного, як на мою втомлену думку, вірша:
І знову ти
І знову я
І є
І паперове листя на деревах
І хата з вати
Щастя за ролями
І поцілунки штучні
А чому?
“Чому” вже вмільйонне бігало за мною і вимагало пояснення. І породжувало якийсь незрозумілий прихований безтілесний страх.
Якщо ти хочеш стати більш-менш щасливою людиною – перестань боятися. Інакше – швидко “ку-ку”, - Оксана смішно та солов’їно покрутила собі біля скроні. Виявляється, не такий він уже й прихований, страх той. Навіть для післяресторанної Оксани. – Це у кращому випадку... – додала велика філософка.
А у гіршому? – глузливо перепитав я.
У гіршому ти будеш довго та нудно молитися, щоб пошвидше настало оте “ку-ку”. Якщо сам собі не захочеш повісити диявола на душу.
Тобто...
Тобто те, що й ти подумав.
Як би ти знала, дорогенька моя розумнице дефіс телепатнице, що я інколи думаю? Ти б викурила мене зі своїх володінь за дві секунди, ще й тиждень тримала б цілу святенницьку братію разом з доларовими цілительками, обвішаними образами, та заморськими знахарями з усілякою засушеною гадиною, аби дух мій невдячний не повернувся сюди ніколи. Ти навіть не здогадуєшся, що я волею-неволею недбало скидаю в імпортний, секенд-гендовий мішок, який по-колгоспницьки господарює на моїх втомлених плечах, зіжмакані дні унікально-комфортного ідіотського періоду життя, який зі мною торгується, як перекупка на базарі, заманює, обіцяє та переконує, але як тільки ціна мене влаштовує, тільки я хочу викупити тягар, щоб викинути його геть на смітник, навічно, - мішок не продається. Ні за які гроші. Бо він давно вже видурив прописку і претендує на блага. І важко нести його та страшно скинути. А створити собі нового, справді рідного немає сил, бо багато “тому що...” залякують не лізти поперед батька в рай – квитків не встигає штампувати та роздавати зморена, кістлява кондукторка з косою... 
- Спробувати пожити очима ближнього - не злочин, – витягнула мене за чуба з бурхливого океану роздумів Оксана. – Так-так, не дивися на мене як баран на розмальовані ворота. Краще скажи: в тебе якась мета, мрія хоч якась є? Бо очі твої – каламутні,  – не давши нормально хлипнути повітря, занурила мене знову під важелезну хвилю вона.
Я мрію про ту мить, коли сміливо подивлюся у дзеркало, всміхнуся і скажу тому, хто так відверто допитливо дивиться мені у вічі: я тобою задоволений, - щиро випалив я.
Тоді ти придурок, і так з тією мрією й підеш вітатися з Богом. Хоча сумніваюся, що він захоче подати тобі руку.
Прошу не ображати, - тільки й сказав я...
Бо вона мала рацію…
Я мав усе, щоб жити добре, але життя моє буксувало, бо я не був тим, ким маю бути. І я зловив себе на думці, що шукаю недоліків в інших.
А ти знаєш, що тебе ненавидять усі твої працівники? – поцікавився я в Оксани.
Так уже й всі?
Ні, крім мене, звичайно... –  збрехав я.
Ніколи не вір у те, що про тебе говорять інші! Тому що вони на своєму місці, а ти на своєму...
Отак, так і ще раз отак...

Правда, заради об’єктивності, в загальному, якщо не брати до уваги тимчасові вибрики моєї душі, яка у дев’яносто дев’яти відсотках була міцно приспана матеріальними вигодами та зручностями, плюс цілодобово оконьячена, жили ми з Оксаною не тужили на заздрість усім, хто нас знав та бачив. Дуже важлива інформація для мене...

Оксана була ревнивою до божевілля. Одного разу моя пантера застала мене за розглядуванням фотографії мого сина.
Вона гарна? – запитала Оксана.
Хто? – здивувався я. - То – він...
Та, про кого ти зараз думаєш... Твоя дружина...
-        Так, - відповів я. Дуже. – Схожа на тебе.
І я не збрехав.
-        Ти зі мною тільки тому, що я схожа на твою дружину?
-        Не тільки, - відповів я. І вийшов на балкон...
Линув украдений грім, і дорога встелялася веселкою. Веселка бігала перед очима і тягнулася за сонцем, яке зараз зайде...
Якщо ти хочеш прожити нормальне життя, живи його без фанатизму, але завжди почувай себе фанатом, - чомусь вголос, перебуваючи сама в кімнаті, сказала Оксана.
Написано майже так, як жилося: хаотично, без форми, але зі змістом... Гігантським...

29
Інколи відмовляють, коли хочуть дати...

Час на роботі стрибав у доречних і зовсім ні прискіпуваннях моєї начальничочки.
До вас особливі вимоги, бо ви талановитий та перспективний, - пояснювала вона, коли помічала, що я виходжу з себе (помічала вчасно, до речі).
Я вже знаю одного такого, - відповів я.
Якого?
Талановитого і перспективного, ще й до того молодого.
І що?
Він поет. І його ніхто не клює. На відміну від мене. Клює він... Тих, хто має гроші. Але клює, погладжуючи чиєсь самолюбство, і не на гачок, звичайно, щоб не пошкодити собі зябра, скажімо... Образно… Бачу, що ваші вимоги мені не під силу, - розмірковував далі я вголос. - Сьогодні ще раз на дозвіллі подумаю про можливу зміну роботи... Щоб не обтяжувати вас таким  бездарним працівником. 
Вона розчаровано, але  впевнено засміялася:
Ось так завжди, - зітхнула.
Як? – поцікавився я.
Нормальні й розумні чоловіки чомусь завжди здаються. Гидота і примітивізм переконують, що найкращі.
Нарешті я подивився на неї, як на жінку, вона мені вкотре сподобалася, і мені стало її шкода. Починаю клювати на приманку, - подумав я, однак сказав:
Невже ви не розумієте, що я не здаюсь, а тільки відступаю? Щоб перемогти!.. Ні, це заголосно... Щоб мати дурнуватий спокій... І я не нормальний. Я ж – хитрую!
Ро-зу-мі-ю. І запрошую вас сьогодні на вечерю... Здивовані?
Так. Але не запрошенням, - якусь мить я вивчав її застиглий погляд, - а вчинкові, рівносильному професійному крахові... Так здається мені, зважаючи на ваші всі оці роздмухані фірмові офіціози та ще багато чого, прихованого від ока непосвячених смертних... Ви врубуєте... тобто, здогадуєтесь, про що я?...
Врубую. Все добре. За мою кар’єру не турбуйтесь... І що? Чи такі чоловіки, як ви, потребують часу на роздуми?
Ні. Я згоден. Тільки... ви знаєте, з ким я... дружу? – запитав я з останньою надією, що Світлана Змійченко передумає, і моя гордовита згода, поспіхом народжена на світ грішний, з Божою поміччю самоліквідується в самому зародку..
Знаю і передбачаю. 2000 біля готелю “Львів”. О’кей? Тільки, якщо ви хочете...
Що я хочу – сам не знаю... Але те, що я буду – факт, бо...
Бо?
Бо ви вмієте навантажувати, поважаючи... – фантазував я на ходу.
І все?
Ні... Ще багато через дещо.
То, до зустрічі?
Так, - відповів я, вона побігла, і я не встиг відзвітувати про сьогоднішній день... Оце тобі залізна леді (пані), залізна дисципліна і приклад перетворення її в пластилінову.
Думка хоче весни, а весна не вміє думати... Я трохи побродив містом, зателефонував до Оксанки і повідомив, що зустрів старого друга і буду пізно, обіцяв не напитися і бути чемним, бо інакше гестапівка Світлана на хвору голову (мою, звичайно) мене завтра задовбе, і поїхав... до місця зустрічі, без ентузіазму, однак не без цікавості...
Сувора Світлана, тепер така собі мініатюрна студенточка в джинсах та футболці, вже чекала мене, на п’ятнадцять хвилин раніше, до речі. Поки мене не бачила, здавалося, хвилювалася. А як побачила, зразу ж метаморфозувалася у впевнену, розкуту та романтичну. 
Я міг би прийти швидше... – виправдовувався я. – Якби знав...
Так сталося, - відповіла вона. – І я постаралася. Отож: я запрошувала – я замовляю музику. О′кей?
Як скаж-же-те, - ввічливо згодився з нею я.
Можна на ти, якщо не заперечуєш.
Не заперечую. Як скажеш, – я відверто милувався нею.
Отож, - вона продовжувала, - пункт перший: всі витрати, понесені на відпочинок, - мої; пункт другий: ми йдемо в ресторан; пункт третій: обов’язково - на дискотеку; пункт четвертий – в готель; пункт п’ятий - ... Світлана задумалася.
Пункт п′ятий? – перепитав я.
Пункт п′ятий – на Божий розсуд... Ось і все... Є зауваження до пунктів? – вона допитливими дитячими очима дивилася на мене?
Я деякий час мовчав. Аж тепер я остаточно переконався, що наша зустріч не чергова профілактична витівка Оксани та її компанії. Пахло голою відвертістю.
Є, - врешті сказав я. – До третього. Дискотеки. Не переношу того дикого гамору.
І все?
І все.
Тоді – це дитяче зауваження. Ти просто ще не знаєш, що таке дискотека. Справжня. Погоджуйся! Добре? Так? – вона, виявляється, вміла переконувати не лише силою наказу, але й... мистецтвом спокуси, напевно, чи як? Все одно. Так чи інак, спершу вона – жінка... Що й дуже звабливо демонструвала... З усілякими тілесними та словесними викрутасами Єви, що хотіла з’їсти яблука. Я підозрював це, однак з надією на віру, любов (до ближнього) та мудрість мовив:
Погоджуюсь, - і ми пішли в ресторан.
З Світланою було цікаво, але я думав про Оксану. Точніше, про те, яка я невдячна тварюка. Однак з кожним келихом гарного міцного напою моє сумління ставало все підвладнішим летючій миті життя, яке нас, ситих та підпитих, незабаром понесло на дискотеку, в божевільний та нелюдський, на перший погляд, гамір, у дике фанатичне борсання тіл, і де, мушу визнати (якщо не звертати на себе уваги), добре всім... Геть комплекси!..
Потім був готель, була фантастична і фанатична жінка, був полохливий сон зайця під убогим кущиком, і був... ранок...
Як у більшості фільмів життя, хтось мав прокинутися сам. Ним був я. На столику одиноко красувалося написане губною помадою на серветці слово: „дякую”.
Я не знав, що маю робити, але оскільки не було куди подітися, я поїхав на роботу. У голові гуло, у серці скиміло, у душі чорти влаштували гладіаторські бої з вилами, але попередньо, напевно, домовились, що колотимуть лишень мене...
Начальниця Світлана, як завжди, впевнено роздавала команди і до всіх прискіпувалась. До мене – найбільше. До того ж, негідниця, змусила мене написати пояснення, чому я запізнився на роботу. Я збрехав, що болить голова і ходив до лікаря. Читаючи, Світлана навіть не моргнула оком. Маєш тобі комбінацію, конспірацію і повну опускацію, наївний Адамчику...
А через годину моїй скромній персоні повідомили негайно з’явитися в ясні очі Самої.
Ти просто сліпий наївний чоловічок... - з жалем мовила Оксана. –  Йди працювати. Вдома поговоримо. І поклич... оту, - додала.
Я пішов. А що я мав робити?
У коридорі  зустрів Світлану.
Мене? – випередила мої риб’ячі безмовні вуста вона.
Я тільки махнув головою.
Я почував себе учнем, що провинився. Зрештою, - втішав себе я, - коли ти на коні – все не передбачиш. Коли ти під конем – теж хтось всього не передбачить... А життя спливає, а щастя, відкладене на завтра, не з’являється... Так все страшенно просто, телепню...
Такою щасливою Світлани я ще на роботі не бачив. Вона, граючись, зібрала свої речі, сказала нам, своїм стражденним працівникам: “Якщо чесно, хоча ви не повірите, але я вас дуже люблю”, - і пішла...
Я наздогнав її аж на першому поверсі.
Світлано! – крикнув. – Зачекай.
Вона зупинилась і, не обертаючись, мовила:
Хіба я не подякувала?
Подякувала і дуже оригінально, - відповів я, - але... я не винен... Я можу чимось допомогти?
Моя колишня начальниця відверто боролася сама з собою. Її все життя вчили не говорити зайвого. Але вона сказала:
Напевно, ти заслужив правди. Тож розкладу її тобі по пунктах...
Тільки не по пунктах! Мене вже від них нудить, - заперечив я.
Світлана посміхнулась:
Добре, нехай буде хаотично, - згодилася. – Отож: я до безтями кохаю одного чоловіка, який є не ти; я до безтями щаслива, що хоча б на одну ніч забрала в отієї сучки те, що належало їй; мені до безтями було добре з тобою; мені до безтями жаль, що постраждав саме ти; мені до безтями хочеться відчути свободу... і я... тебе тільки поважаю, але не прошу вибачення, бо ти – слабак... І я – до безтями хочу бути сильною, і ти – моя генеральна репетиція! Від оцієї миті ми не знайомі... Бувай... Я до безтями не хочу тебе бачити! Врубав?..
Я “всього-навсього” став інструментом помсти, „те”, як влучно висловилася Світлана, і в мене було тільки два варіанта й один вибір: або напитися з горя, або напитися з радості, яку треба собі придумати... Я вирішив помсту залишити помсті, а кесареве... віддати власникові найближчого кафе. Своє ж... Свого у мене, фактично, і не було... І слава, на тому, Господеві!.. 
У кишені дзенькало лише на пляшку. В коридорі я знову зустрів колегу Петра, на цей раз справді випадково. Той від мене задкував.
Йди сюди, - покликав я його.
Він покірно, з деякою осторогою, наблизився.
Прошу, - сказав.
Не ти “прошу”, а я проситиму. Значить, так, шановний: оскільки ти ще тут – ти виправився. Логічно?
Так, - погодився Гримкун.
Тобто здав нас з Світланою – ти...
З-знаєте... – хотів щось він збрехати.
У тому то й справа, що знаю. Але я не про те, втихомирся. Без демагогії. Краще позич сто гривень. Треба напитися. Зрозумів?
З-з радістю, - відповів без вагань колега Петро.
Я взяв гроші.
Д-до побачення, - до такої награної ввічливості воістину треба мати вроджений дар.
Ці гроші ти заробив на мені? – запитав я.
А-а... – Петро виглядав дешевим стукачем.
Слухай, а чо’ ти хвилюєшся? Я тебе не стукну, хоча б і хотів, бо ти – безперспективний. Врубав?
-    Ага, - погодився Гримкун і зник, а “врубав” стало символом пошматованого на кусники дня.
Навздогін я йому крикнув, що не ага я, на його щастя, бо вже давно наказав би заради суспільного блага та блага майбутніх поколінь обезголовити таку гидоту, як він.
Мій “благодійник”, звичайно, мене не чув, що дуже розумно на його голову.
Я раював. Я переконав себе, що сумління – це така виразка, яка заважає тільки нормально жити, тому пив і їв смакуючи. Давно вже настало завтра. Якась весела молода компанійка танцювала „хустинки взасос”. Одна блакитноока рудоволоса кралечка запросила й мене (певно, передбачала, що залишиться без пари), я, переплітаючи ногами, поплентався в коло і там смачно її поцілував. Потім мені запропонували приєднатися до товариства, і я не відмовився. Потім пив, пив і пив, і гладив по нозі мою нову знайому Люду, а вона, щось голомозе шепочучи, лоскотала моє вухо... В мені з’явився азарт, який поступово мав намір перейти (і переходив!) до логічного завершення, однак... За лічені хвилини до моменту істини з’явилося дві сердитих Оксани й чотири чотирируких амбали,  які ніжно заволокли мене в дивне, з двома водіями, авто, а через деякий час і вклали у ліжко, де й ввічливо роздягли та побажали доброї ночі... Співати зі мною, що їм все одно, вони не захотіли, чим дуже мене й не розгнівили. 
І – момент істини, який складається з п’яти літер, п’яти звуків, двох складів (я маю на увазі не тільки слово) і який називається просто - ранок... Противнющий, депресивний і безперспективний. 
Оксана (свята жінка, виявляється) принесла мені пива. Вперше за час нашого спільного проживання під одним дахом я бачив її такою розгубленою. І запухлою від сліз, але сухою переді мною.
Як я не могла побачити зміюку за пазухою? Як? – я думав, вона про мене, та ні, помилявся з будунця. – Я ж їй найбільше довіряла! Уявляєш? – повторювала постійно королева амазонок.
Чому ти звинувачуєш лишень її? – простогнав я. – Я теж винен.
Оксана з-під лоба глянула на мене.
Бо так хочу, - відповіла. – Бо я – чесна. Бо я теж крала чужих чоловіків... І почувалася Клеопатрою на білому коні...
На диво, мені не жаль було ні зрадженої Оксани, ні зрадниці Світлани.
Вибач, - сказав я безбарвним голосом. – Дякую тобі за все. І я піду. Мушу. Доскакався. Вибач...
Не йди, - в мить зреагувала Оксана. – Ти пішов з тією... стервою, бо я мала тебе ні за що. Так не є. Я грала роль. І так не буде. Відчуваю, я стаю іншою і хочу справжньої сім’ї. Нам було добре. Хоча і штучно. Нам буде краще і по-справжньому.  Тому... не йди. Останнім часом я просила двічі – і двічі тебе. Хоча тільки одна умова залишається в силі: ти можеш піти, коли схочеш...

Я залишився. Життя поступово і знову перекинулося з голови на ноги, я став начальником відділу, так само діставав своїх працівників, як і моя попередниця Світлана Змійченко, бо виявляється, люди без оцього наркотика, що зветься стрес, не можуть уже не те, що працювати, але й жити; справи йшли прекрасно, робота мені подобалася; Оксана мене водила на всілякі прийоми-підйоми, я навчився підтакувати потрібним людям; нас мали всі за ідеальну сім’ю. Все було гаразд і то круглий…
Однак, як свідчить життя, винятки – його клопітливі, зате геніальні вибрики. 
На останньому прийомі в одного впливового кнуроподібного жирного типа, той же впливовий тип жартома мене привселюдно образив, сказав, що я невдаха і глупа тінь Оксани, що Оксана геніальна, а геній зобов’язаний жити з генієм за законом геніальності, що геніальність інтернаціональна і паталогічна, що ця зустріч – не зустріч, а карма, за що й треба випити, а аутсайдери нехай збирають візитки... В усьому ньому було стільки зверхності та зневаги, що на цей раз я не витримав етикету приниження зацікавленої особи і відповів, що зате не всі схожі на свиней, справжнісіньких, інтернаціональних, обернувся і пішов геть.
 Трохи почекав на вулиці – Оксана за мною не вийшла. Я взяв таксі і поїхав додому.
Моя пантера прибула опівночі.
Уявляєш, що ти натворив? Ти майже зірвав контракт! – накинулася вона на мене.
Чому майже? – запитав я.
Тому що завтра ще є шанс.
Я бродив по килимкові, як глибокодумаючий Ілліч зі шкільних оповідань.
І що? - я шаленів. - Завтра ти під нього ляжеш?
Як треба, то й ляжу, - відкрикнула Оксана, гримнула дверима і зникла в якомусь напрямі свого холодного від розрахунку палацу.
Я не міг заснути. Я аналізував (Боже, як не люблю цього слова!). У мені прокинувся власник. Я навіть подумки не міг пережити Оксани під тим жирним кнурякою. І я зрозумів Оксану, яка не хотіла відпустити мене геть, бо від того страждала, насамперед, не її любов, не її прив’язаність, не прихильність, не повага, а знову ж та сама невгамовна гордість... Гордість жінки і гордість могутньої жінки, що звикла бути першою... Cловом, гордість пантери...
 Але Оксана на людське око закрила свої акуратно передбачливі очі на мою зраду...
 І я запитав себе: хто я такий, щоб заборонити їй робити “те” для справи, “що” я зробив просто так? Хто?.. 
Наступного дня на роботі я дізнався, що їду у  термінове відрядження в столицю як один з найперспективніших представників фірми. Конференції, якісь курси, реклама, пояснили мені, вручили цілий дипломат різних паперів і посадили в поїзда мало не на ходу... Я лютував, телефонував до Оксани, вона не відповідала – була у зоні недосяжності. Недосяжність для мене була пеклом. Я бігав на безперервні перекури у тамбур, чим виводив з себе мою стурбовану власною долею супутницю, яка не могла зосередитися на якійсь дорогій книжці зі східними  медитаціями. А потім на мої каламутні очі попалася жінка зі сумними чорно-світлими очима, і після того я вирішив: пропадай пропадом усіляка власносте, я маю можливість вкотре побачити гарне місто, зустрітися з новими людьми і прожити, відведений мені на ув’язнення час, - на свободі, вільно, красиво і легко... як літає птах...
По дорозі до чергового перекуру жінка зі сумними чорно-світлими очима одним поглядом витіснила з моєї голови всі проблеми-печалі, поселилася в ній сама, відверто манила, серце моє розривалося, як за першої закоханості, а язик повністю не ворушився завдяки їй же... 

30

Півсторінки щастя...

Якщо відверто, столичний красень Київ - не для мене. Я не доріс до такого розмаху, я розчиняюся у величі міста, і мене не стає... Моя душа ще не сприймає глобусу, для неї достатньо й карти України...
І я зачинився у готельному номері. Думав про неї і писав вірші, які нікому не покажу. Вивчу напам’ять, може, поживу ними, напевно, і, якщо не збожеволію, з часом забуду... Такий закон пам’яті, що мешкає серед буднів. І такий закон любительської поезії. Хотів сказати кишенькової, але пошкодував своє самолюбство, бо творилося, насправді, від душі...
Вона мене зчарувала, а я чекав дня, коли нарешті більше її не побачу. Несила милуватися красою, коли не можеш діяти. Манекениш  і нарікаєш на власну манекенність... Чоловік у розквіті сил називається. З потужним досвідом і зі всім...
Час отверезіння назрівав...
День поназбирував повні кишені моїх тривог, переживань та клопотів і заздрісно та з нетерпінням дивився на втомлений захід сонця: коли це все закінчиться?
Я майже втискував у скромненьку валізку свої життєво необхідні костюми, сорочки, краватки та, для митей безтурботного дозвілля, улюблені старенькі джинси – завтра вранці я вирушаю додому і скажу ностальгічне “па-па” своєму несподіваному відрядженню. Життя – як залізничний квиток на готельному журнальному столикові, по якому, квиткові ж, звичайно, двічі не проїдеш через елементарні цифри на папері, якими панує вічний, невмирущий, найбеззаздрішніший з усього в світі час.
 День вмирав від нетерплячки очистити свою душу від гріхів сьогодення та від того, що мав померти. Завтра чистим наївним немовлям він зустріне світанок і буде щасливим та нещасним до вечора. І так у впевненості у воскресіння розмовлятиме з Богом... Все-таки щасливий!
А СЬОГОДНІ ДЕНЬ МОЇ “надбання”  передав вечорові, а той за принципом “на тобі, небоже, що мені не гоже”, - мені. Супер! 
Я вже гарний десяток днів марю нею. Розмовляю з нею без неї про життя-буття, перевтілюю її в квітку, хмарку та зірку і цілую, пещу, обнімаю... Моя бабця сказала б на таке пороблено, мати – з глузду з’їхав, колишня всевидяча сусідка – що все це від хорошого життя. А воно – і так, і таке, і ніяк. Само по собі: прийшло, прижилося, полонило, а вранці – захмарене в сльози поїде сонним потягом у спогади. Тривкі чи короткі – покажуть його величність час та його вірна подруга доля. Хтозна, яку забавку вона знайде для мене через мить. 
А через мить я знову думав про... жінку, яка забирає розум... 
Ми познайомились на конференції – сиділи поруч. У той час, коли я вдавано заклопотано переглядав дурнуваті папери, вона легенько торкнулася мого ліктя, впевнено усміхнулася, простягнула до мене маленьку ручку з величезною обручкою і тихо, ніби того ніхто більше не мав знати, сказала:
Я – Яна.
Сергій, - перелякано механічно випалив я, і замість відповісти традиційне “дуже приємно”, божевільно витріщився на неї. Наче побачив небачене – ангела-відьму, святість і пекло в обіймах приреченої на експерименти землі. І продовжилися думи-болячки про недоступну кохану чужу зірку з обручкою раю для якогось місяця, і пекла – для маленького примітивного мене, який був і не я, бо ніколи такого ще зі мною й не було..
Краса врятує світ, однак погубить мене, - розмірковував я і зловив себе на думці, що ні разу не задумувався: а вона красива? Вона просто жила у мені вся – і це була довго шукана мною неземна краса. Отак... майже, як у казці.
І як в трагедії – наші шляхи постійно розходились по різних залах та аудиторіях, а якщо й перехрещувались, то за обставин, коли романтика за дві ноги була підвішена на добре відгодованому та при краватці дереві абсурду.
Книжка не читалася, примітивні гумористи по телевізору – нудили, зорі з балкона не лічилися, бо бавилися в хованки з хмарами, хотілося заснути хоча б на вічність, щоб після пробудження дивуватися світом, а сон – не брав...
Я одягнув футболку і старі улюблені джинси-туристи та поплентався до готельного бару, аби перехилити склянку-другу “української з перцем”, яка інколи вміла приймати правильне рішення...
За першим столиком у кутку за кавою з коньяком і з кавою з коньяком навпроти сиділа Яна.
Сергію! – тільки я з’явився у дверях зразу ж гукнула вона і поманила до себе своєю ручкою з обручкою, що не давала мені спокою.
Коли я підійшов, вона мовила:
Все-таки я відьма. Сідайте. 
А... – я хотів сказати, що тут, на мою думку, вже зайнято, але не встиг.
Тому й відьма. Сідайте-сідайте, зараз я вам усе поясню. 
Я присів.
Якщо хочете знати, цю каву я замовила для вас. І я вас кликала. І я знала, що ви прийдете, бо відчувала, що ви хочете прийти. А якщо дві симпатичні душі чогось дуже-дуже захочуть, то воно й збувається. Я щось сказала не так? Чому ви так спантеличено мовчите?
Якраз через те, що все саме так, - відповів я. – Дякую. А я вже думав, що збожеволію.
Я теж.
Серйозно? Невже так було помітно?
Яна розсміялася:
Я... я теж божеволіла, бо думала, що втрачаю останній шанс хоч на якийсь час побути щасливою, Сергію. Але не втратила, слава Богу.
Підійшов офіціант і подав Яні меню. Вона замовила пляшку шампанського і шоколад. 
Ось так за декілька хвилин ми стали рідними. Правда? – запитала Яна.
Так, - відповів я. – Я знаю тебе, Янусь, уже вічність.
А я тебе, – вона по-дитячому усміхнулася. - А Янусею мене кликала тільки моя найрідніша бабуся. Дякую. 
Ми говорили про все і про нічого, пили шампанське, їли шоколад, мовчали і насолоджувалися щастям.
Потім Яна сказала:
Я завтра їду.
І я. Вранці.
Але у нас ще є ціла ніч, правда? – втішала себе Яна.
Так. І це дуже багато. Дуже. Тому що вона, ніч, буде справжньою. 
Яна мовчки піднялася зі стільця, підійшла до мене і поцілувала. Я себе боляче вщипнув за руку, бо запереживав, що вже в раю...
Пішли, - мовила Яна.
Зупинився час. Зупинився на стіні годинник, перенервував, напевно, не змирився, що його не помічають. І заплющив очі. Так часто буває з тими, хто звик до надмірної уваги та кому заздрощі влаштовують жаб’ячий стриптиз.
 А ми сиділи по-турецькому на звіданому безлічі доль готельному килимкові, розпивали “Українську з перцем”, закусували морозивом, смакуючи кожну мить перебування разом. Повтікали, зникли, випарувалися будні зі всіма своїми блудами-переблудами реальних та надуманих проблем, світ перетворився у щастя двох, яке просто є і варте того, щоб його провідчувати душею, тілом і всім-превсім, дарованим Богом людині.
Якусь мить Яна порпала у своїй сумочці. Потім вийняла з неї маленьку іконку, усамітнилася в кутку кімнати, стала на коліна і прошепотіла: 
Господи, я мушу пройти через гріх і зцілитися казкою, аби не натворити гріхів багато – непрощених для мене і згубних для рідних мені людей.
Потім сказала:
Цілуй мене.
Мені було дуже добре. Їй було дуже добре, я відчував. Нам було супер!!! Її цілющі губи, руки і все витягли мене з чорно-білої буденності, перенесли у край  вічних раїв, що тривають миті... Вічні миті, і нехай заперечить той, хто пережив щастя...
А щастя треба заслужити, і бути мудрим, щоб опісля його прийняти... Заслужене, своє, рідне, більше нічиє... Щастя ненавидить тих, хто вагається, у щастя нема часу на впрошування прийняти його, щастя – великий господарник землі; воно користає момент, зупиняє вічність, а потім реактивно мчить здоганяти її... Ось так...
Ти щаслива? – запитав я, коли треті півні вже починали хрипнути.
Тепер так. Я маю казку, про яку не розповім нікому і яка зробить мене сильною. Шкода, що вона тільки на півсторінки.
Я відчув тебе зразу. Ще в поїзді, - сказав я.
Я знаю. Бо кликала тебе дуже довго. І вірила. Не по-школярськи сподівалася, а ві-ри-ла. Розумієш?
Як такого елементарно простого можна не розуміти?..
Яна вляглася мені на груди, я бавився її волоссям, слухав її прозоре дитяче дихання і відганяв від вікна світанок...

31
Хочеш казки – стань казкарем...

Ми замовили в номер каву.
Коли твій поїзд? – запитала Яна.
Я глянув на годинника:
Через сорок хвилин, - відповів знервовано.
Я тебе проведу, - запропонувала вона.
Не треба.
Чому? – Яна зосереджено вивчала якусь цятку на стелі.
Бо я не поїду.
І я, - зраділа Януся.
А що буде? Вдома? На роботі? – поцікавився я.
Гірше, ніж залишати тебе тут, не наситившись щастям, - не буде...
Ураз задзвонив Янин мобільний телефон.
Ні, зустрічати мене не треба. Дуже багато справ. Продовжено відрядження на тиждень. Спішу. До зустрічі, - випалила вона. Потім звернулася до мене: - Правда, я не дуже збрехала, а те, що збрехала – заслужила... щоб збрехати? Правда?
Правда, - заспокоїв я її. І задзвонив тепер уже мій мобільний телефон. На злодіях загорялися шапки.
Ні, зустрічати мене не треба, - скористався я Яниними словами. – Я не здурів. Я ще тиждень хочу побути в Києві. Дай мені відпустку за власний рахунок. Остаточне. Бувай, - я першим вимкнув телефон, поступивши таким чином досить сміливо та необачно, і саме так, як давно вже мені й хотілося…
Ми перелякано дивились одне одному у вічі і мовчки запитували у Бога: чому так буває, і скільки це кожному коштуватиме? 
Бог мовчав. Ми ще трохи почекали відповіді, потім Яна запропонувала поїхати на Петрівку, бо вона хоче подарувати мені свою улюблену книжку.
Ми взяли таксі. Я дивився у вікно і думав: день починається не зранку, день починається, коли щось потрібно світові від тебе, коли він знає – оця мурашка, що зветься гордо людиною, може покласти зернину в його поле, може, навіть якщо Господареві захочеться, й виростити її... Мої роздуми розвіяла Яна:
А знаєш що, Сергійку?.. Я боюся щастя, -  вона притулилася до мене маленькою дівчинкою, застраханою невідомим Бабаєм, який примчав з часів дитинства, аби потішитися наївністю, - тільки-но мені дуже добре – я боюся...
Смішненька. Боятися треба тоді, коли зле, - втішав я Янусю.
День пролетів, як мить, вечір повільно народжував зорі.
У кімнаті пахло щастям. Яна вимкнула музику, всілася мені в ноги, мовчала, дивилася на мене своїми бездонними оченятами, час від часу всміхалася і зітхала. Потім сказала:
У мене таке враження, що я студентка. Тепло і затишно, і свобода, і не треба ні завтра, ні вчора. А в тебе?
А в мене таке враження, - я на мить задумався, - що після тисячоліть прислуговування в пеклі мені нарешті відпали роги, копита та хвіст, зійшла шерсть та вивітрився сморід і тільки через те... – я навмисно замовк.
Чому?
Бо одного звичайного дня, коли я вже й забув про Бога, причепилася до мене одна Ангеліна і своєю святістю повиганяла з мене всю тисячолітню чортячість... І ймення цій Ангеліні...
Хочеш вгадаю? – Яна задоволено усміхалася.
Хочу, - відповів я.
ЯНА! – випалила вона.
Не вга-да-ла, - якою вона була жаданою саме в оту мить розчарованої жіночої розгубленості. – Ймення моїй спасительці... ЯНОЧКА, ЯНУСЯ,  маленька квіточка велетенського щастя!
І вона пригорнулася до мене. Всім серцем, тілом та душею. І були обійми і поцілунки, і був політ у солодку чарівну казку, який ніколи не закінчується, і завдяки якому ще крутиться Земля, і Бог час від часу кидає оком на рід людський...
А коли Януся заснула, і коли я милувався нею, коли вона уві сні усміхалася, до мене, не молодого, не талановитого і не перспективного, але щасливого до безтями, прийшла муза: 

Ти нічого не кажеш –
я нічого не хочу чути.
Я мовчу.
Ти мовчиш.
І казка,
блаженство,
мир.
“Ти моя найрідніша!”-
я боюся тебе втрачати.
І мовчу.
Ти мовчиш.
Бо казка,
блаженство,
мир.
І щаслива, щасливий,
Щаслива, щасливий, щаслива...
Мовчимо...
А на серці -
казка,
блаженство,
мир...


32
Якщо ти не хочеш думати про прірву,
ти постійно наближаєш її до себе...

Дні не закінчувалися, ночі не розпочиналися, вечори не знали, коли їм приступати до романтики, світанки не відали, коли їм прокидатися, бо все переплелося у нашому житті, як і переплелися ми з Яною у щасті. 
Але тиждень добігав до завершення.
 Ми відганяли прийдешнього понеділка-розлучника, як могли, навіть потайки натякали долі, що він може й не настати, потім признавалися про те ж саме вголос, переконували самі себе, що так справді найрозумніше і найгуманніше у ставленні до частенько неврівноважених людських істот, однак кожен з нас у душі був переконаний, що розлуки все-таки не оминути. Тільки зараз не час про неї думати – її ще нема...
 Авось... і не буде. Бо надія вмирає останньою... Так любимо ми себе втішати, коли надія смертельно хворіє... 
Неділя видалась сумною та невеселою. Вітер розлючено товк хмари, як наші Клички суперників у боксерських поєдинках.
Я хочу навчитися бачити в хмарах не тільки хмари, - розмірковувала Яна. - Дивні ж бо вони, хмари, хмарочки, хмаруни! Вони бувають кучеряві і простоволосі, справжнісінькі негри, мулати і білі, червоно і фіолетово цивілізовані,  маніакально знервовані і мертво сплячі. Вони вистрілюють холодними зірочками, рясним дощем і просто нічим. Вони живі, як ми. Тільки життя їхнє трішки коротше за наше, а наше зовсім коротке – за їхнє. З якого боку подивиться вічність, так воно і є. Правда?
Правда, - згодився я. - Вічність дивна птаха. Вона літає на майстерно виконаній картині Всесвіту неперевершеним митцем, але ніхто її не бачить двічі. Бачить раз і востаннє. Раз і назавжди, може… 
У людини завжди є все, щоб здійснити свою мрію. Правда? – знову допитувалася Януся.
Так. Але хочеш ти того чи ні, можеш товктися головою об стінку або бути винятковою меланхолією, а життя дарує повну торбу непередбачуваностей, і не тільки під Новий рік. І нема на то ради, як кажуть у нас у Львові. А про мене – нехай усе собі йде, мчить, летить, повзе, чимчикує, лине, кульгає разом зі всіма синонімами, антонімами та омонімами і ще цілим світом чогось. А я житиму. І не тільки тому, що треба, Богом велено. А тому...
Чому?..
А тому, що в мене є Яна.
Якщо я – часточка твоєї долі, ти коли-небудь мене знайдеш. І повернеш... І приєднаєш…
Я поцілував Яну і пригорнув до себе. Клястися про вірність означало б втрачати дорогоцінні хвилини перебування разом. З коханою людиною можна говорити про все, про ніщо, про бізнеси, музику і кухню, роздумувати про вічне та тлінне, полоскати-переполоскувати кісточки всім сенсам-екстрасенсам життя, але не можна говорити про кохання... Немає таких дурних вух, яких би солодка мова змусила кохати. Не-ма-є! 
Яна мовчки збирала речі.
Я мовчки спостерігав за кожним її нервовим рухом. І поглядом – мужнім і ніжним. Погляд показує силу душі. 
Кажуть, найтемніша година – перед світанком, - мовила Яна. – Прочитай мені ще раз, будь ласка, нашого вірша про щастя.
Поцілуй пелюсточок вітру,
Принеси пелюсточок вітром.
Дай мені. Я його поставлю
В сонце чесного діда-дня.
І замовлю у Бога долю,
Заховаю її у полі
І триматиму доти, доки
Пелюстинкою не прийдеш.
Потім візьму тебе за руку,
Пелюстком прикосичу руки
В серце-душу одну-єдину...
А тоді пелюстком… помру..., - я закінчив. Яна голосно, по-дитячому зітхнула, ми деякий час вивчали стрілку годинника на стіні, та долюблювали недолюблене...

Я НЕ МІГ ПЕРЕЖИТИ Яни у вікні поїзда. Її маленька ручка, що ледь ворушилася з ввічливості  та стереотипності на прощання якось рухатися в такт розлуки, і застиглий погляд, і сльози-скороходи, і жаль розлуки, який бігав по замакітреному долями перону, просто виштовхували мене зі земного світу страждань та розлук, та всіляких думок-передумок у самісінький рай усіх можливих та неможливих пеклів...
Її не стало... Це була повна смерть нинішнього дня. За завтра я не ручався, бо завтра ще треба було мати нещастя побачити...
Вона, така рідна мені, затягнена обставинами у проклятущий потяг, щойно зникла за отим жорстоким поворотом, аби забрати у моєї долі чималий кусень щастя… Вона, яка не хотіла і мусила, і яка була мачухою своєї долі, зробила мачухою своєї долі мою…
Я сидів біля вікна у нічному вокзальному ресторані, топився в бездонному  небі київської ночі, заздрісно споглядав безтурботні вогні міста і... плакав. До мене підсіла підстаркувата, акуратно фарбована жіночка, якусь хвилину вивчала мій істеричний песимістично-сентиментальний стан, далі мовила:
Колись, напевно, ти захочеш повернути цей важкий і нестерпний теперішній час. Але його не буде. Якби доля завжди дарувала квіти, ми б очманіли від блаженства. Вона посилає також колючки, від дотику до яких ти відкидаєшся назад на один крок, щоб ступити вперед два. Не сиди тут, здавши долю в оренду згубній пасивності, звільнися від нав’язаних мертвим минулим думок, чуєш? Якщо дійсно її кохаєш – живи! Вона так хоче! – потім жіночка налила собі чесно зароблену цілу склянку горілки, вміло перехилила її, і з почуттям виконаного обов’язку – зникла.
Не пам’ятаю, як я доплентався до готелю.
Там мене вже чекали мої жахливі “друзі” дитинства...
Було дуже страшно, коли я залишався наодинці зі своїм незбагненним внутрішнім домом тіней. Тіні заходили без стуку, нахабно відчиняли двері ногами, зручно вмощувалися на канапі моєї байдужості і, як дівки на вечорницях в добрі старі часи молодого оптимізму, захоплено пряли міцнющі нитки мого ув’язнення чорним пророцтвом. Від одного їхнього сміху ставало мертво вже на мить від тепер. Вікна були наглухо забиті дошками проклятого вчора, а двері завтра зсередини загачені сміттям сьогодення та запломбовані написом “навіть не рипайся, тіні”. Був єдиний вихід – зректися себе назавжди заради хоча якоїсь надії, однак шпаринки вдома не залишалось, і домом керували тіні...
Лови тривали довго, дуже довго... Я падав, вперто піднімався, стиснувши зуби – виривався, і біг, біг, біг...
Хтось постукав.  
Пані Яна просила нагадати вам, що о 11.40 ваш поїзд. Зараз 11.00. Поспішайте, – розбудила мене з роздумів симпатична свіженька жіночка в коротенькому халатику, яка аж ніяк не була схожою на працівницю готелю... А може?.. Хтозна... Світ стільки вже має життєвого досвіду, що витворити щось цікаве та, для наївних, – нереальне, для нього раз... чому б і не плюнути, якщо для людини це так легко і зручно...
У потязі я влаштував собі некерований монолог-передбачення: то закопував себе живцем, і в муках бавився у відомого Гоголя, то Прометеєм рвав усі пута та ненаситним орлом контролював усе небо...    
 Тільки один Бог знав, що я... Я...я...я... інколи велике і завжди ніяке вийде колись до людей, справжніх і тих, хто хоче чи має справжніми стати, і скаже: я вас люблю, я заради вас шукав щастя і знайшов... Бо ви мене знаєте, а, отже, знаєте себе, бо довго я жив вами, аби прийти до себе... і тоді я поїду до моря, ляжу на піску, і споглядатиму небо, думаючи про небо... розкіш, яку заслужив... А поруч буде Яна... а поруч буде Яна... а поруч буде... а поруч... а...
Львів! – кричала провідниця. – Львів! На вихід! Львів!
Яким болючим сьогодні було це рідне мені слово. Я приземлявся...


33

У пошуках місця призначення лампочки...

У Львові на пероні мене чекали Оксанині мордовороти, один з них підхопив мою дорожню сумку, інший  - ледь помітним рухом дав зрозуміти: слідуй за мною, мовчи, бо буде так, як мені велено, я доставлю тебе до місця призначення, а там витворяй собі, що хочеш, далі воля твоя, ти живеш в демократичній країні...
Я ж, ледь помітним поглядом дав зрозуміти: слідую за вами, мовчу, буде так, як буде – мені все одно, місце призначення мені до лампочки, витворяйте собі, що хочете, воля й так не ваша, хоча живете ви в нібито демократичній країні...
Як завжди, у місті були затори, наш водій шизофренічно сигналив і гнав в усі боки кількаповерхові матюки, що в кінцевому результаті допомагало, як мокре горить. Хлопець справа відверто нахабно і підозріло розглядав мене, потім не витримав і ввічливо запитав:
Ви здорові?
Нє-а, - відповів я, - я втратив чуття реальності, я живу у внутрішньому світі тіней, тому мені байдуже, куди наказала Оксана вам відвезти мене і для чого, панове роботи. Ферштейн? Чи це слово у вашу програму не закладено?
Хлопці неоднозначно переглянулись. Навіть водій перервав свого шоферського монологу й уважно розглядав мене в дзеркало. У цілковитій тиші та надмірній увазі до моєї скромної персони ми під’їхали до готелю “Львів”, де мені запропонували вийти, чемно провели до номера, вручили ключі і скромно прозвітували: “Що нам сказали, те ми зробили. До побачення”.
На столі, на яскравому великому підносі, на яскравому великому конверті, великими яскравими літерами було написано: Сергієві Шукайлу. Зважаючи на таку поштарську пишність, було очевидним – Оксана хоче, щоб першим ділом, тільки опинившись у кімнаті, я заглянув у конверта. І я пішов у ванну. Таким чином хоч якимсь чином я засвідчив свою вірність Яні...
Абсурди ніколи не покидають стежок людських... Абсурди зачинають цікаві долі і долі віддячують їм абсурдністю. В такому вінегреті народжуються генії і плекається мистецтво. З такого вінегрету, по неотесаних скелях якоїсь мішанини, фруктоовочегородини, стараюся й викараскатися до світлого майбутнього я...
Коли я вийшов з ванни, конверт, в оточенні своєї розкішної свити рішуче вимагав узяти його. І я взяв і вийняв з нього акуратно складеного вдвоє аркуша формату А-4, на якому каліграфічним почерком було виставлено мені діагноз великим лікарем-благодійником і просто сильною та нещасною жінкою, до частки нещастя якої, на превеликий жаль, був причетний і я, Оксаною Першій.
Сергію,
Ти мене не зрадив – ти мене обдурив. З брехунами я не маю ніяких справ. Ні особистих, ні ділових.
 Тебе звільнено. Не тому, що я ображена, а тому що ти без поважних причин прогуляв тиждень роботи. З непрофесіоналами я не працюю. 
Твої всі речі і все, що ти заробив – тут. За готель заплачено (на місяць).
Прощавай, негіднику.
 Оксана.

Суцільні заперечення,  - подумав я. – “Не” через “без” поганяє “ні”. З таким настроєм на життя не буде ніякого добра. Маючи за плечима такий скарб, як тиждень, проведений з Яною, я на багато багатший за всі Оксанині статки і хватки, бо не вміє вона елементарного – любити себе...
І я, великий філософ-себелюб, зламаний фізичною втомою, заникався у царство Морфея, щоб продовжити життя у жахливих снах прощання з Яною... 

34

Не хочу снів!
Хоч трішечки несну...

Сьогодні вона прийшла, схожа на летючу мишу. Чорний хвіст хижо волочився по землі і залишав помітний червоний слід. За хвостом, як солдати, марширували перевертні. Тінь оберталася, дивилася на дивні ієрогліфи плаща і реготала. Вона, наче вихор, кружляла по страшних темних вулицях, заглядала у всі вікна, де не було світла, вискаляла білі (де вони в неї взялися?) зуби і насвистувала якусь ідіотську пісеньку про таємну любов. Перевертні вискаляли зуби і по черзі ставали моїми рідними, друзями, знайомими, колегами, та з помітним садистським  задоволенням городили мені всяку гидоту, встромляючи в серце колючого від моїх гріхів ножа. Я покірно зі всім погоджувався і з кожним гріхом ставав все меншим і меншим. Коли змалів до росту комашини, підійшла тінь і без всіляких ритуалів смачно мене розчавила.
Потім тінь обійшла найбільш цікаві готельні підвіконники, вишукуючи потенційних клієнтів на розчавлення. Зробивши якісь помітки у записнику, зістрибнула вниз і, втомлена, міжбудинковими стежками поповзла назад, в царство вічних Тіней. Йшла тими ж слідами, забираючи з собою моїх друзів-перевертнів. Ніби й не було.
Я прокидаюся від того, що мене, розчавленого, хоче позбирати до свого дзьоба безцеремонний  крук. Я кричу “Геть!” і бачу себе спітнілого на ліжку в готелі.
Дивні мурахи починають скребти у мене в грудях. Біла, сонячна реальність з мріями про Яну провалюється, і оживає цілий зловісний мурашник сумнівів. Кольоровий світ перетворюється у світ тіней. І вони починають жити ще яскравішим життям, аніж у сні, аніж живуть поруч здорові нормальні розмальовані люди, як мені здається.
Спати! – командую я. - Треба заснути! Вранці тіні мене недолюблюють.
І я усвідомлюю, що тільки-но прокинувся, і вмикаю телевізора. На мене наївно дивиться пампушкове личко депутата, найкращого, якраз того, за якого я голосував.
Ну, чим ти мені допоможеш? - звертаюся я до телевізора.
І депутат, на штамповане запитання ведучої, що ви порадите своїм виборцям,  дотепно мовив:
-    Не переживай, що ти був дурнем сто разів. На сто перший у тебе є шанс стати ідіотом.
І заробив оплески вдячної студії. Жартівник. Він може собі таке дозволити, коли за спиною стільки голосів.
А я йому дійсно щиро подякував за розуміння проблем виборців, бо до ідіота в мене залишалося не стільки вже й багато разів... І перемкнув телевізор на канал з концертом незрозумілою іноземною мовою – досить своїх проблем, проблеми інших нехай вирішують ті, хто проблеми іншим створює...
Була ніч, падав дощ, було дуже незатишно і страшно... Біля телефону на столику лежав телефонний довідник. Я набрав готельну аптеку і замовив снодійного. Прийшов заспаний дідок в білому халаті і почав ввічливо розпитувати, що мене турбує. Я мовчки розрахувався і мовчки показав йому на двері. Дідок розуміюче розвів руками і зник в коридорі.
Я випив декілька таблеток і опинився в горах.  
Я лежав на ліжку і не зводив очей з Яни. Вона сиділа в зручному м’якому кріслі біля каміну, насолоджувалась кавою, містичним потріскуванням дров та енергією мого захоплюючого погляду.
Як добре, коли тобі тепло! – сказала вона, запрошуючи до розмови хитрого язика карпатського полум’я. – А надворі ідуть дощі. Набридливі і вперті, вони зробили заплаканим цілий світ. Уявляєш, спочатку  мрійливий і сонний шумок з часом перетворився у пекучий до божевілля шумище, краплі якого ранять не тільки перенасичену життєдайною вологою землю, а й важким молотом падають тобі на голову. Стає страшно. Вийдеш надвір – божеволієш... Після цього хатній затишок – блаженство, і, якщо не думати про завтра, можна зловити купу щастя від того, що сьогодні ти у мрійливій безпеці. Ще один гарний закапелок життя... 
Не згадуй завтра, - попросив я.
Не буду, - винувато всміхнулася Яна, - бо я його боюсь.
І я... Кожне завтра віддаляє нас одне від одного. 
Вона підійшла до заплаканого вікна і довго дивилася на паруючі гори.
Я хочу бути з тобою вічно, Сергію!
Тоді ходи до мене, - порадив я, - бо вічність уже і тут.
І настав рай. Продерся через захмарене небо, зігнорував усі мислимі та реальні гріхи і поселився у душах та тілах двох непомітних щасть. Нехай розкошують – вони цього дуже захотіли...
Загримав у двері молодий і наївний ранок...
Я прокинувся.
Боліла голова...
Я механічно одягнувся, вийшов на вулицю, сів у переповнений трамвай і в палких обіймах спітнілих пасажирів повертався до реальності... Намотував круги на львівській “дев’ятці”, вперто та мужньо.
- Ти часом не заблудив? Тут не притулок для бездомних, – звернулася до мене “ввічлива” кондукторка, і я вийшов. Щоб йти...
Блукання по Львову – найкраща психотерапія. І школа життя, бо... Те, що чується само, підслухати не можна.
Двоє дідусів-філософів по сусідству зі мною вивчали вітрину газетного кіоску.
Уявляєш, що за життя пішло, - сказав той, що в капелюсі. У наші дні всі ходять зі своїми горшками. А знаєш, для чого?
Для чого? – запитав дід у молодіжній спортивній кепці з іноземним написом.
Щоб наробити в чужий...
Фе-е!.. Не розумію... А для чого тоді носити свій?
 О! В цьому вся сіль. ДЛЯ ПРИКЛАДУ, дорогенький. Бо комплекс стадності завжди спрацьовує. Просто носити горшок стає модно, а побільше навалити в чужий – почесно. І добре оплачується. Для когось це стає роботою... 
І діди пішли. Той, що був у кепці, спочатку ніс її у руці, а потім викинув у першого смітника...
Біля банку один молодик повчав іншого:
Якщо ти будеш боятися – пропадеш точно. А якщо ні – може, не пропадеш. Вибирай.
Воістину, народній мудрості вічність – по коліна!
І я подумав: у суспільстві анекдотів справжній закон – люди на вулиці.
Я накупив газет – там обов’язково написано, що комусь набагато гірше ніж мені... Ось чого треба людині!
Час безтурботним хлопчиськом забрався на вежу Високого замку і кайфував від того, що мені нічого не треба. А я з висоти Львівського неба споглядав вечірнє місто і насолоджувався вічністю, яка прийшла до мене через нестерпне бажання знову відчути себе з Яною. Я ловив її задоволене ангельське дихання, впивався легкістю її тіла та купався у її святості – мене не було, і я був усюди. Бог вибрав хвильку покаяння у моєму переповненому земними буднями мозкові і швиденько повикидав з нього сміття. І прийшла святість в подобі Яночки. І настали рідкісні хвилини життя, коли я по-справжньому був, а не старався побути чи відбути. Сьогодні я знову з нею, бо  переконаний - зараз, під молодими зірками свого неба, вона думає про мене. Справді думає, бо просто так ніколи ніхто ні до кого не приходить. Тим більше, душею...
Потім, вдосталь набриднувши надмірною цікавістю засидженим в дівках зіркам, я подякував Яні за рай і сказав передсвітанкове “до побачення”.
Сьогоднішній ранок помаленьку відкривав мені очі на те, що жити за мене ніхто не буде, і тільки тому, що не зможе. Навіть Яна...
 

35
Втечи від мене – 
я хочу тебе шукати.
Буду рвати, метати 
на собі своє життя.
Я захочу тебе,
захочу – не буду мати
і мета,
і мета, 
і мета
зацілує мене. 
Втечи від мене – 
хіба ти мене не любиш?

Я повернувся в готель. На столі лежав золотий ланцюжок, який я подарував Оксані на місяць нашого спільного життя в одній спальні. І звичайно, писулька: “Вибач, забула віддати”. 
Сюрприз був не з приємних. Я взяв ланцюжка і викинув через вікно – він не мій. І досвід жбурляння у вікна в мене вже є.
 За таких обставин, яко нещасний, але гордий чоловік, я не міг жити в готелі, за який заплатила Оксана. У мене на зло їй з’явилася мета: знайти роботу і квартиру. І я почав інтенсивні пошуки.
Як у старі добрі часи (хоча насправді вони були дуже погані) я собі намітив план реалізації мети, аби досягти успіху. Дуже важливою цього разу для мене була одна умова, прийнята на засіданні всіх звивин мозку моєї голови: я тимчасово ігнорую гордість і звертаюся за допомогою навіть до друзів та знайомих, бо вони свого часу зверталися за допомогою до мене, і я майже нікому не відмовляв...
На жаль, гордість свою я не розчарував, бо друзів, як виявилося, в мене не залишилося: дехто втратив пам’ять і вдавав, що бачить мене вперше; дехто був дуже зайнятий і йому все горіло, а тому він мусив бігти; дехто давав номер нового телефону, який не відповідав, бо, швидше за все не існував; дехто казав, що сам бідний, як церковна миша, а декого – Славка, друга дитинства, взагалі на білому світі вже не було (серцевий напад), а Ростика – не було в Україні: поїхали журналістські таланти в Португалію розбудовувати ЄС. Єдиний, хто як тільки міг старався допомогти, був молодий і перспективний Сашко Приблуда. Він видзвонював по декілька разів на день і підкидав ідеї та варіанти заробітків, які зводилися до того, що мені треба писати та друкувати вірші або оповідання. Врешті я йому пояснив, що, коли я буду лишень писати, то поки зі своєї писанини одержу якісь дивіденди, то до того часу, якщо не помру, то з голоду смертельно спухну точно. На таке Сашко заперечив, що ще живий, але погодився, що є рідкісним екземпляром, який виконує своє призначення, в чому такого переконання я не мав. А без хліба та переконання дорога одна. Остання.
Щодо моїх знайомих, то багато з них були впливовими та поважними. Ніхто не відмовляв – вони всі пригощали коньяком та обіцяли посприяти, замовити слово, домовитись, познайомити, порекомендувати, зателефонувати, вияснити, що майже означало одне й те ж: забути. І всі вони заздрили моїй свободі. І всі трималися міцно зубами за своє крісло, щоб, не дай Боже, не опинитися під кріслом. Або ще десь. І я вкотре переконався, які слабаки ті, хто грають чужу, навіть дуже сильну, владну та грошовиту роль. Вони вдень керують цілим світом, а вночі бояться самих себе, тільки-но мине час дурної п’яної ейфорії. П’яної – це не образа. Це спасіння і виправдання. Або виправдання і спасіння. Все-таки від того, хто перший, залежить, хто буде другим...
Так, гордість свою, на жаль, я не розчарував, я її паралізував, вона дістала інсульт, бо не могла спокійно реагувати на моє приниження.
І я переключився на чужих. І випадково, на світлофорі біля оперного, мене зустрів джип Едуарда Грішера, бізнесмен мене впізнав та не погордував мною, навіть підвіз до готелю, хоча в салоні, на задньому сидінні якийсь пунктуальний німчура демонстративно раз-у-раз поглядав на годинника, і я волею випадку або випадом волі став продавцем  будівельних матеріалів в Едиковому магазині... 
Минув місяць важкої, плідної та корисної праці. Всі оці, старезні, як світ, та новітні будівельні причандалля мене зцілювали. Я старанно та зацікавлено вивчав, з чого вони зліплені, як і в яких пропорціях їх використовують, і що з них можна витворити. Я спроектував у своїй уяві будинок мрії – і творив, творив, творив... Моя мрія зводилася з найкращих і найдорожчих матеріалів. І вона вартувала цього!!! 
Едик казав, що так добре ще ніхто в нього не продавав. Він казав, це тому, що я люблю кожен атом, з яким маю справу, а Грішер знав, що каже. Бізнесмен переконував мене, що з таким підходом до справи, я скоро знайду свій шлях і буду багатим, бо багатіями стають спочатку в голові. Я став на декілька см вищим, на декілька кг сильнішим та на декілька IQ розумнішим, бо довіряв Едикові. Знедавна, відколи він почав мене хвалити...
Життя налагоджувалося...
“У щасливців життя минає, як один цікавий день, бо вони з насолодою займаються тим, у чому геніальні; у нещасних один день тягнеться ціле життя, бо не вдалося відчути долі, ступити і хоч трохи пройтися по стежині призначення; а в нормальних людей – усього потроху, бо кожен подих дарує досвід, до якого можна прислухатися, якого можна зігнорувати, головне, щоб робити це не просто так, а з якоюсь метою, і немає значення з якою, доброю чи поганою (Бог недарма розпочав УСЕ зі слова і обов’язково спитає, це Його хліб), лишень був би рух, поступ, який неможливий без того, що час від часу чогось треба дуже хотіти”, - так “послідовно” я розмірковував, зустрічаючи останній ранок, до того ж недільний, в готельному ліжку, перенасиченому безліччю добрих та поганих вражень, прихильних та не дуже доль (до речі, гроші за готель я Оксані віддав, за її ж сценарієм, зі вдячністю, лише слова подяки з грошима по джентельменськи я передав разом з розкішним букетом її улюблених жовтих троянд), бо завтра я переїжджаю у чудову квартиру, в будинок якраз навпроти моєї роботи. Супер! Учора цією радісною звісткою я поділився з адміністратором та ще з декількома старожилами готелю, і з вухами, які випадково чи в силу певних обставин, як кажуть, цю інформацію опрацювали...
Не хочу брати чергового гріха на душу, однак моя відверта радість, швидше за все, стала причиною того, що в понеділок о 19.27 год. (так записано в історії моєї хвороби) я отямився на лікарняному ліжку з важкою черепно-мозковою травмою та ще цілим букетом “фіалок” від доброго стержня арматури, голий, босий і з нереальною, фантастичною відстанню до дому, якого в мене й не було.
Так закінчилася моя подорож у нове життя, переїзд з двома величезними чемоданами, усіма документами і грошима з готелю до нового свого помешкання...
На перше моє схвильоване запитання, де мої статки, суворий молодий лікар з цап’ячою борідкою відрубав:
Дякуй, що ти є! – він зробив логічний наголос на “ти”, а я подумки зауважив, що таких молодих лікарів з такими “досвідченими” Ай-болитівськими борідками  я ще не бачив.
 Через два тижні мені сказали “до побачення, дорогий друже, йди гуляй, вимітайся, хоча взагалі-то ще з десяток днів лікування тобі не завадило б, але за нього треба платити, бо в нашій державі з такими шалено швидкими темпами розвитку економіки – економічна криза, а ти ...” - далі, як правило, йшли жести, які означали, образно, доступно і лаконічно кажучи - нуль без палички.
Справді, я був без нікого і без нічого. Го-лий!
Я зразу ж подався на роботу – моє місце, звичайно, було зайняте, що цілком логічно та виправдано з точки зору тієї ж економіки. Замість мене покупцям стримано у куточку посміхався симпатичний атлетичний вусатий чолов’яга під два метри, з надією, що його нічого клієнти не питатимуть, оскільки на даний момент він знав трішечки менше за них...
  Добрі люди порадили мені записатися на прийом до Едуарда Борисовича, він вимогливий, справедливий, але добрий. Два дні я оббивав Грішерові пороги, нарешті переступив їх зі словами: “Дозвольте? Доброго дня”.
Едик прийняв мене стримано.
Що? – запитав, вивчаючи мою пожмакану постать.
Я розвів руками.
З такою мармизою я тебе на люди не випущу. Розумієш, так? Підеш на склад, якщо хочеш. Хочеш?
Піду, - відповів я і подумав, що люди не тільки змінюють обставини, але й обставини з не меншим успіхом змінюють людей. І на підтвердження моїх домислів, Едик видав:
Запам’ятай. Обкрадають лишень тих, хто насправді нічого не має... До побачення.
“Я сьогодні не такий, як учора”, - пригадав мені Едик гарненьку пісеньку, і під її впливом та впливом перехресних стежок я породив страшне чудернацьке слово, якусь зловорожу суміш, монстра, “стереопаразак”, що характеризувало те, що зі мною відбувається, як перетерті, перемелені і перемішані у постмодерній життємішалці стереотипи, парадокси та закономірності, які втратили свої стереотипності, парадоксичності та закони і мірності, й стали диявольським три в одному стереопаразаком...”
Останнім часом я часто ловив себе на тому, що мої роздуми втрачають логіку, але я виправдовував себе тим, що вони вдало насичені елементами образності, яка частенько відкриває перспективу в інші світи – з Божою волею, жити за якою набагато легше, бо ти за себе не думаєш... Не відповідаєш за тих, кого приручив... 
Один мій знайомий директор, який колись став директором, бо був знайомий зі мною, допоміг мені з кімнатою в одному з “найкомфортніших” українських гуртожитків, залишених у спадщину українським трудящим неповторною, сподіваюся, Країною Рад. На щастя, на голову не капало.
На складі працювати було важко. Мій напарник Петро Гружчик поступово привчив мене знімати фізичну та моральну втому під час обіду та після роботи двістіграмовим гранчаком оковитої. З часом, потайки від дирекції, ми приймали й до сніданку, для сміливості і щоб веселіше було працювати. Я звик до такого життя  швидко, щоб випити та закусити грошей вистачало, таке життя було легким – голова не боліла, бо було приспане-приглушене-затьмарене те у ній, що викликає біль. А похмілля у мене вже давно не було, моє найстрашніше похмілля називалося подум’я, тобто жахливий наслідок перенасичення організму неконтрольованими думками.
Час поступово втрачав вагу, він ставав елементарною зміною дня і ночі та чисел у календарі.
Після чергового попередження за перебування на робочому місці в нетверезому стані та недостачі на складі двох банок дорожезної фінської фарби нас з Петром Гружчиком звільнили. Правда, мого колегу за якийсь час поновили, бо він чистосердечно признався, що я виміняв фарбу на горілку і змушував його пити та мовчати, погрожуючи дати в чоло, хоча, Бог свідок, я не винен навіть у думках, не те, щоб дійшло до якогось обміну...
Такі гарти колись повинні принести перемогу, - підбадьорював я себе і пив. Сам. Так було певніше, що ніхто не зрадить. 

36
Так буде, тому що так не буває...

Була субота, і літо, і жодної хмаринки, і погода, як в казці чи в любовному романі перед серією відвертих зітхань та поривань, чи навіть відвертого кохання при зорях та випадковому, так собі, від нічого робити саме зараз, другові, який потім стане благодійником сім’ї, тобто гарантом моралі та оплотом тієї ж...само собою зрозумілої дружби... І так далі... До оскоми на душі...
Гроші звалилися з неба. Гроші, яких я б ніколи не прогуляв, будучи багатим. Дурні гроші бідняка, які йому не потрібні, бо не потрібні гроші тому, хто їх не має. Історійка, що для дітей та диваків зветься казочкою, а для дорослих – реальністю. І парадокс скупого багатія, що не віддає грошей біднішому за себе. Правда...
 Ми зустрілися біля ресторану. Випадково, грюкнулись лоб в лоб. Він – п’яний, я – п’янющий. Він – уже місцевий авторитет, а я – майже злидар. Він – з двометровими кралями з рекламних обкладинок, а я – сам-самісінький на цілий світ... Він – мій боржник, а я суцільний БОРГ.
О, привіт! Відпочиваємо? – сказалось мені перше, що привіяло в голову.
Так. Вирішив трохи розслабитись, Сергію...
А як бути з... – я хотів сказати “з гарним настроєм”, бо його кислий вигляд аж ніяк не віщував розслаблення. 
 І він, Боже, яка ница душа, перед зеленими, дурнувато $-перекресленими спідницями, непомітно шарпнув мене в сторону, в тінь непроглядну, щоб віддати років зо три зволікаючих десь до тисячі доларів, яких завжди не мав... а я... про них забув сподіватися.  
Тільки тихенько, добре? – попросив він. – Вони, - він повів бровами на дівчат, - солідні клієнти.
Світ стає на роги, - сказав я.
Так, - злодійкувато озираючись навкруги, згодився новітній бізнесовий, політичний та громадський діяч.
 Смішненький, перелякався якогось мене заради збереження свого намальованого та блукаючого іміджу, статусу, чи як це ще називається, на який я б не зазіхав, навіть, якщо б пухнув з голоду. Я ніколи не прошу в негідників, і своє теж. Я взагалі ніколи ще не просив: за дитини, школяра та студента; вчителя, журналіста, службовця та майже злидаря. Я жив за законами книг, яких придумала держава, щоб розумні її мужі ті закони порушували. І мене викинуло з кола. Я не давав йому замкнутися, не давав, наївний, бути колові колом... Уже не кажучи про те, щоб наповнити коло в круг...
 І тепер гроші звалилися з неба. В той час, коли я карабкаюсь і не можу викарабкатися зі землі, в яку погруз майже аж до славнозвісної Америки, до фундамента її загадкового Білого Дому...
Дякую, - сказав він. – До зустрічі.
Краще прощавай, - відповів я. І пішов собі геть. У бар тобто, перший зустрічний, по дорозі. Бо з тим розпарфумленим смердюхом в одному ресторані сидіти не хотілося. Навіть за свої кровні... 
Я вже давно нормально не пив і не їв. Я розтягував задоволення поглинання хорошого харчу, якого колись, за Бога, не шанував... І напевно, тепер виглядав дурнувато, бо з мене сміялися гарненькі дівчата, які пили тільки каву і курили дешеві сигарети. Я замовив їм пляшку дорогого коньяку, гарних сигарет та багато-багато шоколаду. Вони злякано відмовлялися.
Я нічого від вас за це не захочу. Навіть більше: слова до вас не мовлю. Клянуся, - сказав я.  
Так не буває, - заперечила одна з красунь.
Тому буде, - я купив собі якусь сигару і вийшов на вулицю.
Вечір втратив цнотливість – безліч зірок бавилися у найпривабливішу.
Я зупинив таксі, сів у машину і вийняв гроші, що звалилися з неба.
Записуй адресу, - попросив я водія.
Я запам’ятаю, - відповів той.
Ні, ти записуй, - наполягав я.
Таксист, років десь під тридцять, підозріло глянув на мене, з демонстративним небажанням знайшов якогось облізлого блокнота та ручку, що ніяк не хотіла писати.
Я продиктував адресу.
Все ясно? – запитав я.
А що тут темного? - відповів водій.
Знайдеш Надію Шукайло. Віддаси  їй  гроші і скажеш, що для Назарчика. А ці сто баксів  тобі, – і я передав гроші зблідлому водієві. Його самовпевненість перейшла в історію.
А...
“А...” – нема. І підставлянь нема. Все чесно. Бо я так хочу. Але якщо ти задумаєш хитрувати, я тобі повідриваю те, що белембається у тебе між ногами... Ще белембається?
Чоловік спантеличено мовчав.
 А знаєш хоч що?
-    Здогадуюсь, - відповів таксист.
-    Значить проблем не буде, - сказав я. – Їдь.
Я вже хотів захлопнути дверку автомобіля.
-    Вибачте, - невпевнено почав водій. – А якщо запитають від кого, що казати?
-    Від мене, - гаркнув я.
Зрозумів, – вигляд таксиста свідчив, що або він такий мудрий і дійсно зрозумів, або за гарненьку плату навчився професійно вдавати, що дійсно розуміє.
Однак мене це ні більше, ні менше не хвилювало...
Мені було дуже сумно і хотілося дому. А дім треба не тільки будувати, а вміти ще й охороняти. А я не зумів. І тому пішов допивати пляшку. На самоті...
За сусіднім столиком завідпочивали два костюми при краватках та з головами на шиї, що крутяться, куди їм накажуть. Це перше враження.
Так, за що п’ємо? - запитав майже приречено нижчий після однієї випитої на німо.
За те, щоб вона сконала! – проголосив тост вищий.
Хто?
Система ця, - сказав червонощокий з вчорашньою борідкою, тобто вищий і напевно-таки бунтівний.
Вона ж тебе, чоловіче, годує, - з насолодою від почутого дорікав нижчий.
Споює і знищує, - уточнив червонощокий.
Я хотів підійти до них та сказати, що вони майже брати мої. Однак побоявся вбити їхню відвертість, породжену алкоголем у хвилини п’яної байдужості.
Вони пили по двісті, їли за трьох і п’яніли моментально. Але вміли, до компліменту, уважно слухати один одного. “Мають спільне наболіле й обливають один одного безкоштовним бальзамом Пофігітнера”, - подумав я. І переключився на дівчат: дуже вже гарно та виклично вони сміялися!
Коли класні дівчата, ті, які, оконьячені по самісіньку безвідсутньобілизну скромність, і які вже й самі не були раді моїй обітниці мовчання, пішли, ображені неувагою, прийшлося мені знову випадково, щоб не бути самотнім та покинутим остаточно, звернути увагу на примірних інтелігентів у краватках, розміщених не на шиї (я про краватки, а не про інтелігентів), а закинених за шию з інколи некеровано автоматичною долею серветок. 
Ти щось казав за систему? – прищулено перепитав нижчий.
Щоб вона сконала! – згадав вищий.
А чому?
Не скажу. Бо ти хочеш запам’ятати і мене здати.
А звідки ти знаєш?
Бо сам чекаю, поки ти ляпнеш дурницю.
Справді?
А як ти думав? Я вже не такий тверезий, щоб брехати.
А чому?
Бо так... Система така...
Щоб вона сконала! – сказав нижчий. Випили.
Я думав, вони щиро розсміються. Так ні: вони побачили мене, приречено замовкли й злякано вивчали мої уважні очі. Хотілося підійти до цих манекенів, що для такої дози рідкість з рідкостей, й потішити трохи, пожати їх  спітнілі й липкі від страху за завтрашній кусень хліба для дітей руки й закомпліментувати: пацани, - сказати, - я вас розумію... Однак не наважився: егоїстично прирікати класних пацанів на декілька безсонних ночей в нострадамусових передбаченнях катастроф, ще й, заради справедливості, не було певності, що вони, по п’яній, заради надуманої безпеки, не угріють мене десь за рогом куснем випадково знайденої металічної труби... Чи арматури... Чи мало що важке можна знайти на доглянутих українських вулицях... 

37
Коли квіти говорять “так”
Коли діти щебечуть “так”
Коли вітер шепоче “так”
Коли серце заводить “так”
Ти захочеш і скажеш... “ні”
Ти не квітка,
Не діти,
Вітер,
І не серце...
А тільки ТИ...

Доля – і все. Я ставав фаталістом...
Дні галопом пробігали по моєму життю, наробляли шуму і підступно назавжди щезали.
Гроші закінчилися, речі, які можна продати, теж, їсти хотілося (а ще більше випити), і на роботу ніхто не брав. Катастрофа. Я мандрував приміськими селами і напрошувався підсобником на новобудови. Дехто давав їсти, дехто платив, дні минали, я усвідомлював, що все глибше та глибше всмоктуюсь у болото, розумів, що треба вириватись, поки ще не дуже пізно – і відкорковував чергову пляшку з твердим наміром зі завтрашнього дня почати нове життя. Я був переконаний, що зможу, я вже вкотре оптимістично напивався, а вранці наступного, переслідуваний страхом побачити себе в дзеркалі в усій справжній красі, втікав від реальності на денце склянки і годувався безперспективними обіцянками...
ЗАВТРА! ЗАВТРА! ЗАВТРА!!!
Шість гарних літер українського алфавіту, складених в проклятуще слово якимось ворогом нації № 1.
ЗА-ВТРА... За втрачену долю, волю, достаток, щастя, життя врешті!!! Завтра ще ніколи ні для кого не відбулося, а я, ми – молимось на завтра, молимось на ніщо... На смерть...
Я вкотре розумію і знаю... Знаю, розумію і відчуваю на додаток  вкотре, але – НЕ ВМІ-Ю! Це і є безхребетність, від якої так намагався захистити нас, зелених студентів, керівник групи Ярослав Костянтинович. А ми, наївні, сміялися з того, думали, що безхребетність – якісь безмовні черв’ячки... Людського (з таким хребтом та стількома кістками) в безхребетності ми навіть не уявляли. Наївні... Щасливі... Щасливі, бо наївні... Без досвіду, а отже, без проблем... Доля в наш час барабанила по головах інших...
А все, що народжується тепер в голові, керує серцем, душею та тілом, бавиться життям безпомічного перед силою думки мною, влаштовує цирк на дорозі долі, яка, з того всього, сама й уже не знає, хто вона, звідки, і для чого зветься долею, оскільки беззуба перед труднощами, і ніяка, і не... доля.
Моя голова, якій я ніколи не давав і миті спокою, повстала нарешті проти насильства, дала зрозуміти, що її власник найостанніший божевільний примітив, самогубець, мета якого – самознищення, моя голова дала зрозуміти мені, що я смертельно хворий, але тоді... коли смертельно хворою стала сама. І я повільно, мученицьки вмирав, кинутий всіма... Кинутий і знаючий: досить мені на все та всіх плюнути і ... Я ПОЧНУ НАРОДЖУВАТИСЯ ЗАНОВО, почну творити нове життя, життя заради інших, бо тоді і тільки тоді живеш заради себе і по-справжньому... Однак я не міг викинути зі своєї деформованої чужими впливами голови досвіду минулого, яке своїми чортячими суперщупальцями не тільки тримало мене у ріці вічногарячої смоли, але й пропалювало вихід до такого ж, рогатого та багатого та всілякі пакості моря з безліччю таких же безпомічних та безмозких, як я...
Ніколи не думав, що так швидко та так легко можна стати ніким...
Важкими тверезими ранками я розпитував себе, чому мені так боляче і чому я нічого не роблю, щоб боляче не було... Я розпитував Бога, як бути, що робити, і чи варто бути?.. Відповіді я не мав. Бог, напевно, знав, однак мовчав. Тоді рана моя закривалася сама – допомоги чекати нізвідки. Спрацьовував закон самозбереження. І я жив без серця. І без душі. Зустрічав світанки, які не вміли тішитися сонцем. Відкривав вечори, які не вміли бавитися смерком. Обходив зі заплющеними очима ніч з обпльованим місяцем. Навкруги літало життя, а я ходив пішки. Я нічого не хотів і нічого не мав. Одного разу до серця завітала муза і воно зімпровізувало закон Щастя: “Я хочу знайти тебе заспаного ранку, коли ти не забула ще про ніч, і показати тобі перший живий промінь, - тоді ти захочеш поцілунків, бо зрозумієш, що щастя - ТУТ.
І був день як день – і ніхто його не помічав.
І одного такого сонячного дня, коли в кишенях свистів ураган, а в голові випульсовувала лишень одна думка – випити, я визнав, що є п’яницею. Моє життя проходило примітивним маршрутом: заробив – пропив – позичив – пропив – заробив – віддав – пропив. Весь маршрут супроводжували суцільна зневіра та нарікання. І все частіше на моїй дорозі зустрічалися сторонні, які мали мене, м′яко кажучи, в носі, паразитували собі у моєму житті, не відчуваючи від того ані найменшого дискомфорту. І любили вони найбільше вечори, я здогадувався чому, з надією, що здогади мої помилкові.
Часто не було що робити, і я читав пожмакані старі історичні журнали, залишені мені під ліжком попереднім власником кімнати. Виявляється, в часи Першої світової війни, втомлені вояки ворогуючих армій, після щоденних виснажливих мордобоїв-м’ясорубок, вночі, таємно від до смерті клопітливих за них вождів, зустрічалися в якомусь окопі за бляшанкою спирту, роздумували про сенси життя, по п’яному чоломкались, а зранку, зі жорстокого будуна, життя їм влаштовувало роздуми про сенси кулеметами та штиками. І хтось падав назавжди, а хтось думав, що так має бути, бо він сам штик в чиїхось на даний бій вправніших руках, і сумління знову ховалося в бляшанку, а з часом вмирало разом з історією маленьких доль, залишаючи маленьку цяточку просто в історії, яку колись прочитає хтось схожий на мене, якому звечора просто нічим було зайнятися...
Я заснув, а двоє обляпаних кров’ю солдатів зустрілися знову. Місяць, як на зло, був пузатим, як генерали, і з ліхтарем, як у тих, чиє призначення стати другом-братом, а потім зачитати вирок про зраду та начепити на своє “плече друга” чергового ярлика “за...”.
Нічна тиша билася у груди.
Вояки, з яких повиповзали чортоангели (істоти, симетрично розділені половинкою світла та темряви), смачно хропли собі у сирих незатишних закутках.
У стресовому суспільстві керують тільки пияки, – почав перший чортоангел. - І не тому, що вони погані, а тому, що непитущі годують обмежених зарплатнею працівників медицини або обмежених у можливості випити хробаків два метра під землею та труноподібною пірамідкою з квітами та хрестом під відкритим небом обезстресених сусідів поруч в містечку нереалізованих доль... Складно?
Ні, страшно..., - відповів другий, а я злякався, чому вони говорять про мир.
Отож бо... Бо стресове суспільство починається зі страху побачити вранці голодних дітей. І тоді батьки п’ють тільки тому, щоб тимчасово придушити у собі кровожадного звіра, який робить голодними дітей чужих. І з часом, за аксіомою алкогольної залежності, звір стає рідним і таким, який бореться за благо… Страшно?
Ні, складно. Складно розпутати той клубок, у якому ще й яйце з голкою, зайцем і цілою звіриною періоду  мамонтів і драконів та адаптованих до інопланетіанізму постдраконяк. І голкою в мішку нового Чахлика-мільярдера...
А Дарвін мав рацію...
І Штірліц теж. Тільки у Бога, на жаль, усе на пряму, через підставлену другу щоку, про яку...
Під землею хробаки не знають...
А на небі не знаємо ми...
І так з дня на день і зночі на ніч...
Якщо день не буває ніччю, а ніч бездонним днем до спасенного заклопотаного харчами світанку.
Правильно.
Чортоангели знали все: минуле і майбутнє. Вони побалакали і пощезали. Як погано їм, бідним, живеться в казані безкоштовного тепла...
“Безкоштовне взагалі-то все погане”, - подумав я. І прокинувся в жахах...

38

Вона гострила косу, а їй підкинули кохання...
А на кохання коси тупі...

Зі мною творилося щось страшне – життя зі запухлим обличчям, на якому вбого красується синій ніс послідовно та впевнено брало владу у свої руки. Я падав, не мав сили піднятися і...  
Падав дощ. Я виставив свою п’яну, задурманену, купленими в брудних бабок дешевими сурогатами, голову з вікна обдертого гуртожитку, щоб зреалізувати безапеляційне рішення і поставити жирну вічну крапку над “і” свого безталання. Раз і назавжди покінчити з дурнуватою головою і всім, що від неї смердить на цілий чорно-білий світ.
 Холодний дощ кипів, вдаряючись об мої киплячі, засмолені мізки. Чорний кіт, всупереч своїй чортячій хитрості теплого затишку вигріб, наче з-під землі, на світ аж ніяк не Божий, всівся навпроти мого дев’ять поверхів від землі вікна і почав нахабно махати лапою: мовляв, вискакуй, побався у безсмертя, звільни дорогу тим, хто вміє і хоче битися, не засмороджуй й так загноєного слабаками світу... Стрибай!..
Я виліз на підвіконник, механічно перехрестився і попросив прощення у Бога за неможливість гідно прожити дарованого мені життя, ще раз, поглинувши в безчасся, переглянув бідну на земні радості стрічку мого життя, і ...
І хтось божевільно загримав у двері. Я востаннє глянув вниз – кота не було, сонце випхало з-над себе хмару і випустило ангелів на спраглі польоту душі мешканців забутого благами гуртожитку. На місці кота стояла маленька трирічна сусідочка, щиро сміялася на весь світ і привітно махала мені ручкою...
 Я не міг травмувати дитини розляпаними по асфальту мізками... Не мав права... Особливо, перед вічністю...  І я пішов відчиняти двері.
На порозі стояла зла-презлюща, вічна, ще “червона” вахтерка Клавдія Степанівна і важко дихала на мене цибулею з часником, яких в її понад стокілограмове тіло вміщається чимало.
Слухай, хрон, - почала вона, - спусти свою задницю до телефону, бо якась Яна з Полтави мене вже задовбала... Ти знаєш, скільки мені коштує отака вилазка? Але що з тебе візьмеш, окрім п’яних аналізів і дурного дякую... Ти би...
  Однак далі я більше нічого не чув. Я летів до телефону на крилах надії, аби почути голос своєї коханої Яночки і, може... Може я ще комусь потрібен у цьому інколи кольоровому світі.
- Сергійку, ти? – тільки приклавши трубку до вуха, почувся її дивний-прегарний, схвильований, співочий голос весни. – Я мушу швидко, - якось дивно продовжила вона. – Я тебе кохаю! Я хочу тебе бачити! В мене рівно через п’ятдесят днів відпустка, я вирахувала. Ти до мене задзвониш в п’ятницю, двадцять дев’ятого, на мобільний чи на роботу і зустрінеш у Львові, добре? 
- Так, звичайно, сонечко, - відповів я, хотів на емоціях наговорити так багато всього, потрібного і не дуже, але... Короткі гудки гострими, до червоного розкаленими голками, штрикали моє серце, і я... Я почав не тихенько, по-чоловічому, щоб ніхто не здогадався та не бачив, а на людях та голосно ревти на цілий світ, рвучи волосся на своїй безталанній голові.   
Чого витріщились? Не бачите, воно п’яне? – розганяла цікавих Клавка, побоюючись, щоб після зміни їй не влетіло “за дисципліну”, адже вже давно була пенсіонеркою, а підступні конкурентки тільки й чекали проколу. Може, й того придурка-крикуна  підставили.
Уже й не пам’ятаю, як добрався до своєї кімнати. Було соромно, гидко, було шкода цілого світу, а особливо, тих людей, які мали нещастя зустріти у своєму житті таке безталання, як я. І було нестерпне бажання випити… І я пішов на сусіди шукати спасенну «десятку».
-    Дулю ти б від мене дістав, а не «десятку», якби я не бачила, як ти верещав. А то здурієш ще, - молилася гостра на язик сусідка Леся, якій, до речі, я ще не віддав п’ять гривень. – Тільки з однією умовою: випив – і в люлю. Ясно?
-    Так, ясно, - по-солдатському відповів я і побіг.
Магазин був за рогом, метрів сто від гуртожитку, тепер він гордо називався супермаркетом... Я не йшов, не біг, і не мчав, я летів до нього на крилах відчаю, бо все моє єство не витримувало сорому сьогоднішнього дня.
Вам щось підказати? – ввічливо, по-европейському, запропонувала молоденька продавщиця, чи як тепер їх називають, поки я вишукував на величезній вітрині наших та закордонних “заспокійливих” ту, що з найменшим цінником. 
“Пшеничну”, - сказав я. – Оцю, - уточнив пальцем, бо тих “пшеничних” було для шлунків від злидаря до нового українця.
Дати вам кульочок? – запитала дівчина.  
Я завагався. Взагалі-то можна. Не нести ж ото захланно у руках.
Він безкоштовно, - уточнила вона.
Ні-ні, не потрібно, у мене є, - збрехав я.
Напевно, щоб остаточно мене добити, тільки я вийшов з магазину, зупинилася машина. Якраз та, що возила всі ці кляті роки на роботу мою задницю.
Сергію Петровичу, вас підкинути? – запитав водій. Мій, останній.
Вадиме, ти знущаєшся? – кинув я у відповідь.
Ні, справді, - якось знітився він, - сідайте! – і як колись, швиденько вистрибнув з машини і спритно відчинив мені двері.
Дякую. Дуже дякую, Вадиме, - тепер уже знітився я.- Але я вже прийшов. І ще: не признавайся більше до мене, добре? Нема вже Сергія Петровича... Є Бог зна хто... І шкода, що він був, той Сергій Петрович... Тримайся, - кинув я на ходу і пішов...
Ми всі за вами дуже шкодуємо... і начальство... і працівники... і я... – але я більше нічого не чув, я був повністю у пляшці, що з нетерпінням гріла мою пазуху.
Останнім часом я пив сам і з горла. Не зі жадності, ні. Так вдавалося уникати дурних розмов про всіх поганих, окрім підпилого оратора, і мимовільного рахування випитих склянок. Ще з часів порядності сидів у підсвідомості “контроль” не пити багато... бо так не гарно, і взагалі, про це можуть сказати дідусеві, бабусі, мамі, татові, дружині, тещі, і їм буде соромно за мене такого.
Я розтягував кайф. Навіть такі, безхребетні та останні вміють це робити. Бо є! Є те, що треба, стоїть на столі, красується! І є переконання, що не втече! Нікуди! Моє – і гайка!
І є Яна!!! Жінка, яка подарувала мені великий рай! Яка думала і жила мною, і яку я побачу рівно через п’ятдесят днів. Так що зі завтрашнього дня...
Хтось знову божевільно загримав у двері. Я сховав пляшку, зрозуміло. Однак не від жадності, ні. Так треба.
У дверях маячив сусід-професор, що мусив жити в гуртожитку завдяки своїм чотирьом донькам-скороспілкам та цілій аудиторії онуків. Віддав їм свої апартаменти. Ми зналися ще з часів мого успішного будування кар’єри, тож тепер, споглядаючи на моє життя-буття, він вважав, що має повне беззаперечне право на періодичне полоскання моїх мізочків з питань моралі та сенсу життя, хоча... Від чарчини, якщо в мене така була, не відмовлявся ніколи, а інколи... і сам згадував, що є там у нього щось в торбі несене для гостей, що обіцялись прийти сьогодні, і негарно навіть, якщо він поважний професор, якось без цього... але з розумним чоловіком йому приємно поспілкуватися і, якщо вони вже прийдуть, хай думає дружина, як приймати, недарма ж він стільки уваги майже ціле життя приділяв її самоосвіті... Дивак... 
Ти бачив у дзеркалі свою харю? - після кількасекундного вивчання мене, почав професор. - Бачив? 
Я перед самісіньким його намаганням гордо та переможно ввійти у кімнату зі всієї сили зачинив двері. І перед самісіньким носом.
Він не гримав і не говорив поганих слів на мою адресу – він тихо, по-професорськи образився та пішов собі геть, наобіцявшись, напевно, більше ніколи не заходити до цієї невдячної свині, якою був я, і яка у різні часи долі називалася по-іншому.

39
Мені нелегко. Я не вмію битись.
Моя душа купається в синцях...
А мій собака годен тільки вити
На безголовий куцохвостий шлях.
Я боягуз з сліпого цуценяти.
На грім загавкав – і заскиглив світ:
У горлі пересохло на співати,
В ногах поперебито на політ?..

Я дивився на пляшку і плакав (якою моя стокілограмова туша останнім часом стала мямльою). Я розумів, що самому мені не викараскатися. І я звернувся до Бога. Я згадав, як мене вчила бабуся, і щиро мовив: “А я вбогий та бідний, поспіши ж Ти до мене, о Боже, моя поміч і мій оборонець, то Ти, Боже мій, не спізняйся. Я вбогий та бідний, поспіши ж Ти до мене, о Боже, моя поміч і мій оборонець, то Ти, Боже мій, не спізняйся. Я вбогий та бідний, поспіши ж Ти до мене, о Боже, моя поміч і мій оборонець, то Ти, Боже мій, не спізняйся”. Я благав і благав Господа, довго молив, а потім випадково прочитав у старій пошарпаній газеті, яка слугувала скатертиною і на якій красувалася оковита: “Крокуй спокійно серед гамору та поспіху — пам'ятай, який мир може бути у тиші...” А далі: “Наскільки це можливо, не зрікаючись себе, зберігай добрі стосунки з людьми. Спокійно і ясно проголошуй свою правду, слухай також те, що кажуть інші, навіть якщо вони говорять не надто розумно, — бо й у цьому є якийсь сенс. Якщо порівнюватимеш себе з іншими, можеш стати гордим або зневіреним, бо завжди були й будуть гірші й кращі від тебе. Радій як зі своїх успіхів, так і з планів. Якою б скромною не була твоя праця, виконуй її самовіддано і добросовісно. Повір: це справжня цінність проти мінливої долі. Будь обережним у своїх починаннях, бо світ цей сповнений оман. Але нехай це не заступить тобі справжніх чеснот: багато людей прагнуть високих ідеалів, а життя усюди сповнене геройства. Будь собою й не опирайся почуттям. Не будь цинічним у любові, бо серед черствості й розчарувань вона єдина вічна як трава. Приймай спокійно все, що несуть зі собою літа, без гіркоти полишай те, що дарувала молодість. Зміцнюй силу духу, щоб у несподіваному нещасті стала для тебе щитом. Лише не віддавай себе на поталу витворам уяви: багато-бо страхів породжують нудьга та самотність. Дотримуйся необхідної дисципліни, але вмій бути лагідним до себе. Пам'ятай: ти — дитина Всесвіту і маєш право бути тут не менше, ніж зорі й дерева. І чи зрозуміло це тобі, чи ні — повір, що світ цей є таким, яким повинен бути. Отож, будь у мирі з Богом, що б ти не думав про Його існування, чим би не займався і якими б не були твої прагнення. У вуличному гаморі, у метушні життя збережи спокій своєї душі. З усіма своїми пастками, втомою і втраченими мріями цей світ усе ж чудовий. Будь уважним і намагайся бути щасливим...
Цей текст, датований 1692 роком, знайдено у старій церкві в Балтиморі”. 
Я сидів, дивився на пляшку і думав...
А коли топилася у світанку остання зірка,  коли впертий самолюбивий сон нидів біля мого вікна з надією все ж пірнути у залякану тінями душу, коли за вранішнім туманом ховалася перша квітка дня, я більше не захотів бути слабаком.
Я був твердий, як щось ще невідоме. Зрадливі сльози загнав глибоко в горло – нехай там стоять каменюкою, лиш би не показувались на люди; зрадливі думки одягнув у всесильну одіж молитви, яку придумав сам, і Богом був сам; зрадливе серце більш-менш щиро похвалив, і воно сказало, що моє; зрадливий слух просто-напросто залякав, і він радо погодився не чути; зрадливий голос навчив говорити “так”.
 А зрадливої долі нема. І я ступив на її стежину. Мені захотілося побачити світ очима, яким нічого не треба. Я захотів повірити, що те, що я мав мати, я уже мав. Я перетворився у вітер і відімкнув всі колишні заборони.
“Полети, моя пташко, туди, звідки все здається веселковим, і нехай “здається” буде правдою, тоді побався у жмурки з реальністю, підкупи її ціною навіть життя за п’ятихвилинний рай, збери всі свої енергії, пташечко-я, і, незважаючи на те, чорна ти чи біла, полети!”.
Я дав собі слово, що ПОСТАНУ ПЕРЕД ЯНОЮ ВОЛОДАРЕМ. ЦЕ БУДЕ МОЄЮ ТАЄМНИЦЕЮ. ОДНАК, АБИ СТАТИ ВОЛОДАРЕМ, Я ПОВИНЕН ПЕРЕКРЕСЛИТИ ВСІ ЗАКОНИ БУДНІВ... ЯКЩО ХОЧЕШ БУТИ ПЕРЕМОЖЦЕМ, ІДИ СТЕЖКОЮ, ЯКОЮ НЕ ХОДЯТЬ В’ЯЗНІ КОГОСЬ АБО ЧОГОСЬ...
Я ЗМОЖУ, ЯНОЧКО, ОБІЦЯЮ ТОБІ, НАВІТЬ ЛИШЕ ЗА ТЕ, ЩО ТИ В МЕНЕ ВІРИЛА...
Коли гадюка перестає бути гадюкою, вона починає боятися самої себе. І це призводить до її гибелі. Пляшка впала і розбилася. Без моєї допомоги, але з чиїмось втручанням, переконаний. Ну й добре, я й так її вже б не пив. Принципово, бо заради Яни я стаю сильним...
Бо збагнув: не все втрачено...






40

Хворому достатньо поозиратися –
двоногі цілющі бальзами живуть поруч... 

З самого ранку я втікав від себе вчорашнього.
Я присів на лавку у Львівському Стрийському парку та думав про життя, яке є таким, яким не мало би бути, але буде таким, яким я  дуже захочу. По сусідству чоловік у розквіті сил, в костюмі та при краватці судорожно полоскав руки у своєму волоссі, шукаючи в голові пробоїну чи пухлину, не знаю, та жадібно попивав коньяк... На лавці навпроти майже сімдесятилітній чоловік (не дідусь, ні!) смачно цілував  двадцятилітню, може, з маленьким хвостиком, довгоногу та пишногруду Русалку...
Сонце над нашими головами було одне...
Чоловік у краватці допив коньячок, випадково виглянув зі себе і побачив чоловіка з подружкою. П’яною заплітанкою наблизився до закоханих і прокричав:
- Чому така несправедливість? Чо-му?!! 
Цілувальник якусь мить вивчав танцювальника. Потім спокійно та впевнено мовив:
- Чоловіче, моє життя постійно реанімувало мене стількома суперечностями, що я почав сумніватися, що воно моє. Поки не перестав реагувати... на суперечності. Тоді зникла реанімація та сумніви. Залишилося життя... 
Той, що при краватці, довго дивився в одну, тільки йому відому, точку. Потім сказав “дякую” тому, що преспокійно цілував собі далі, і, на диво, превпевненою тверезою ходою пішов геть.
А я здогадувався: Бог спеціально підставляє мені підтримку.

41

Чому чоло під кулак...

Була неділя. Я блукав містом і думав про сина, про дружину, яку обіцяв собі не згадувати, та про Яну. І  нічого не зміг собі надумати, крім головного болю. Минав гастрономи – боявся вигляду оковитої: вже що, а ця відьма добре володіє мистецтвом закабалення душ.
Раптом на вулиці здійнявся галас. Реалізовував свої приховані ораторські таланти якийсь дивак.
-   Люди! - кричав він. -  Присядьте і подивіться на мене. Я - великий! – дехто злякано мовчав, дехто ворушив пальцем біля скроні і зникав у тумані натовпу, дехто відверто ображав, вголос коментуючи аферу чоловіка. Однак ніхто не залишався байдужим.
Так, думайте! – продовжував дивак. -  Думайте всі за мене!.. Але жити за мене я вам не дам!
Я стояв збоку і сміявся. Просто щиро тішився вмінням чоловіка привертати до себе увагу, в якійсь мірі навіть знущатися з “нормальних” людей.
 Дивак помітив мою потішну та схвальну позицію, підійшов до мене і сказав:
Я маю право побути ідіотом. І нехай собі думають, що я повний, - та задоволений, ставши таким, як всі, чоловік пішов геть...
На його місці з’явилися інші. Так крокує по славнозвісній львівській бруківці життя...
Усе тече, все...
Нема часу, чоловіче, жнива! – відбивався кум-село від кума-міста. – Ото беремо квасу – і в поле. Гаразд? 
Гаразд, - і запахло стернею.
Я добрів до вокзалу, сів в електричку і поїхав у село. Не міг стриматися – манило дитинство.
Ви куди? – запитала симпатична кондукторка.
В село, -  відповів я.
Яке?
Будь-яке.
Жіночка почервоніла зі злості та стала негарною:
Ви маєте мене за дурочку?
Не маю, - я дивився їй прямо у вічі.
Тоді показуйте квиток.
Не маю.
Тоді платіть. Гроші маєте?
Маю. Але, розумієте, я – економлю.
Мені в... десь ваша економія.
Ви не запитали навіщо...
Що навіщо?..
Я економлю.
Ну, навіщо?
До мене має приїхати жінка, яку я кохаю. Здалеку.
Серйозно? – запитала кондукторка.
Серйозно, - відповів я, виловив у кишені копійки та подав бойовій упертій “рекетирці”. Досить грати дурника, а то вже ультраправі дідусі почали заводити баладу про хитрих нових, яких багато наплодилося в незалежній Україні від сперматозоїдів большевицької імперії. А поряд купа ультралівих – і маєш революційну ситуацію з плавним переходом від холодної війни до вагонних кулачних боїв без правил, де вікова та вагова категорії  всім до одного місця, - Прошу. До найближчого мальовничого села.
То ви що, на рахунок жінки, збрехали?
Ні, чесне слово, - і я перехрестився.
Тоді поїдете безплатно, - і кондукторка, яка була теж симпатичною жінкою, і яка хотіла бути коханою, пішла тероризувати худенького дядька з важелезним мішком, і здерла з нього ще й за багаж.
Демократія! – всю дорогу молився дядько та скоса поглядав на мене.
А мені було приємно, що я ще не зовсім розучився грати дурня. В студентські часи він у мене був відмінником...
У вікні з’явилася стерня...    
Стерня пахла моїм дитинством. Я ліг на купку соломи, що одиноким островом відпочивала серед широчезної ниви, і дивився в небо. Там бавилися усі звірята  дитинства, яких навчив мене бачити дідо. Тільки тепер вони не загравали до мене, не кликали побавитися в лови, тепер вони - заспокоювали.
Я ніби заснув, а ніби – й ні. Та диво, раптом на спині усміхненого слоненяти-хмаруна, якраз того, якого не міг дорахуватися Петрик П’яточкін з комуністичного дитинства, хтось до радості знайомий махає мені рукою. І... 
То був я. Але я - не прибитий та принижений, як останнім часом, а я – у миті щастя. Точніше, у вічності щастя. Я – (отой, що поряд) світився променями з бабусиних образів... І я здогадався - це мій Ангел. Я знав про це.
Ти знаєш, чому я вийшов до тебе? – голосом щастя запитав Ангел.
Ні, не знаю, - відповів я. – Але я радий зустрічі, - я боявся, що він зникне, раптово, як з’явився, тому поспішав зробити йому комплімент.
Не переживай, я буду, скільки треба, - заспокоїв він мене. – Я вийшов до тебе, тому що мені дозволив Бог, - відповів на своє запитання мій Ангел.
А... – я хотів щось сказати. Навіть не знаю що. Певно, як останнім часом,  щось, чого не хотів... 
А знаєш, чому Бог дозволив?.. – пауза. - Бо ти рідкісний нещасний безхребетний екземпляр. Вибач за плагіат (і забудь це страшне безхребетне слово, прошу), але я змушений прислухатися до тебе...
Не розумію.
Тебе б’ють, а ти ні на кого не тримаєш зла, навіть не ображаєшся.
То хіба погано? 
Погано, - здивував мене Ангел.
 Я почав до нього придивлятися: чи часом він не з тих, хто намовляв на яблука.
Не сумнівайся, я - справжній. Твій.
Але й я колись бив!
Бив, – спокійно мовив Ангел. – А знаєш, чому ще Бог дозволив мені вийти до тебе?
Я махав руками, як птах крилами у польоті. Мені було соромно, таке, напевно, мало виглядати дуже смішним, та Ангел не звертав на це ніякої уваги.
Тому що ти бив, але не бажав зла, - спокійно мовив він.
То хіба погано? – повторив я.
Погано. І не придивляйся. Я справжній. Твій.
Вірю.
А знаєш...
Ні, - зразу відповів я.
То я тобі скажу. Ще Бог дозволив мені вийти, бо ти пропадаєш. Не вмієш боротися. Ти тільки тупо працюєш. Ні, гаруєш, так краще. А коли в тебе забирають роботу – ти повільно вмираєш. Як святий. Однак все одно попадеш в пекло. Бо самогубство – найтяжчий гріх. Зрозумів?
Ти говориш моїми словами, та ти – близько не я.
Якби я був близько ти, я б не мав, що тобі сказати. Слухай далі. Найголовніше: Я НАВЧУ ТЕБЕ БИТИСЯ!!! Бувай.
Зачекай! – заблагав я. – Чому ти не приходив раніше?
А ти мене впускав? - і Ангел зник.
Були хмари. Звичайнісінькі, дорослі. І була дорога до міста, в самісіньке безнеб’я. І був я – якийсь трохи інший, зі золотим ключиком на душі, якого подарував мені Ангел. І я не думав, чи він був, чи я собі його придумав, чи мені вже мерещиться, що теж ймовірно, бо він – є. Відрадно, що у своєму житті я все-таки  з декількома Є вже подружився.
Я їду додому. Ні, я їду у стіни, які наївно називаю домом. Зрештою, все одно... Поки що я тільки йду.  

42
Продатися можна завжди...
Ні, тільки тоді, коли купляють...

Порізаний на кусочки, перемішаний та политий зверху майонезом хмарочесний світ конвульсивно витанцьовує запозиченого у безвиході репа щастя, усміхаються люди, все навколо наркотично радіє та тішиться, шизофренічно скалю зуби й я та показую всім за американською модою, який я великий оптиміст, а на душі така темінь, що хочеться просто вити від безсилля бездомним голодним псом... Немає нічого – пустка. Навіть страх злякався і втік кудись, і мені нема з ким боротися...
Жах...
Нестерпно хочеться  випити! Хоча б на час п’яного бездумного сну зробити собі трохи легше. “Так!”, “ні!”, “так!”, “ні!”, - галасували прибічники сірої та білої сторін, демократично відстоюючи свої позиції. А їх лідери почали жорстокі дебати… 
 “Творчо мислиш, це єдиний вихід”, – нашіптує мені пустка... Уява малює пляшкоподібну зелену змію з яблуком на шиї. Змія каже: “А Яна може й не приїхати, та й навіщо їй ти?”, і ще каже: “І Ангел не прийде, бо двері до тебе замкнені невидимими замками пустки...”
А не правда! – він так легко скрутив змії шию, що я знову засумнівався у Його правдивості, бо спланувати аферу, яку тепер називають піаракцією – раз легенько плюнути для  зміюк світу сього, й особливо легко засліпити тих, хто вже в акції брав участь... 
ІНКОЛИ ТРЕБА БАЙДУЖЕ ПЕРЕЧЕКАТИ. ЦЕ ДУЖЕ ВЕЛИКЕ МИСТЕЦТВО. І ПІДКОРЯЄТЬСЯ ВОНО ДУЖЕ СИЛЬНИМ. БО КОЛИ НЕ МОЖЕШ НІЧОГО ЗРОБИТИ – РОБИШ ДУРНИЦІ, - я впізнав мого Ангела. Він був серйозним та сумним.
Та у мені порожнеча, - заперечив я.
Твоя “порожнеча ” переповнена безпорадністю. Бо ти не вмієш побачити те, що маєш. Ти бачиш тільки те, чого хочеш.
Хіба я хочу багато?
Ні, ти забагато хочеш того, чого хочеш мало. Послухай мене дурного: почекай добу. До завтра до цієї ж години. Якщо не пройде, тоді пий, скільки влізе. Добре? Даєш слово?
Даю.
Точно?
Так-так. Точно даю, - мене зацікавило інше. – А чому ти себе назвав дурним?
То ще легко сказано, - засміявся Ангел. – Бути відповідальним за такого рідкісного кадра, як ти – повна клініка. Деякі колеги мої Ангели спокійно собі на Канарах п’ють пиво... А деякі спокійно пасуть овець... Деякі будують Україну... А я?..
Мені стало шкода цього впертого охоронця.
Тільки не подумай, що я нарікаю, - додав Він, - бо Деякі вже століттями воюють з цілими полками чортів. Зрозумів? До завтра. До восьмої – запиши собі, а то забудеш.
А...
А він зник... 
І знову з’явився.
Маленьке “пе-ес”, - сказав. – ЦЕ НЕ ЗЛО. ЦЕ – ІСПИТ. СКЛАДЕШ – ПІДЕШ ДАЛІ. НЕ СКЛАДЕШ – ВИЖЕНУТЬ. ВТЕЧЕШ ВІД ІСПИТУ – ЗАГУБИШСЯ В МУРАШНИКУ ВТРАЧЕНИХ ДОЛЬ.
І Він зник.
Я тільки почав переварювати...
Вибач, ще одне “пе-ес”, - переді мною знову був Ангел. -  Гальмую, певно. Треба на лікарняний. Маленьке уточнення: ЯКЩО НЕ СКЛАДЕШ – МОЖНА ПЕРЕСКЛАСТИ. МАЙЖЕ ЗАВЖДИ. Думай...
Я чекав Його знову, але Він не з’явився.
Я заснув і бачив Яну.
Ранок підкинув мені ідею намотати кругів на стадіоні до повної фізичної втоми. І я побіг.

43

Думаєш, земля крутиться навколо тебе?
 Ні, вона крутиться навколо своєї осі...

Підзаробляння за харчі мене тепер, перед приїздом Яни, вже не влаштовувало. Я мав мету і тому загорівся пошуками хоча б якоїсь постійної роботи. І знайшов. Львівська мерія вкотре боролася зі своїм чиряком – ремонтувала дороги.
Я собі спокійно клав бруківку. До мене підійшов чоловік, пштикнув собі під бороду і спокійно сказав:
Давай.
Не буду, - відповів я.
Як? – дивувався чоловік, - Чому?
Я собі далі клав бруківку. Він стояв наді мною.
Давай швиденько. Не вийо... За компанію.
Слухай, - злився я, - я тобі не ясно сказав: не бу-ду! Врубав?
То ти не жартуєш?
Чоловіче, якщо я не можу робити того, що хочу, можу я хоча б робити те, чого не хочу?- запитав я зі стисненими кулаками та очима, що світяться не від святості.
Можеш! – відповів шокований дядько-збирайко на пляшку, щоб краще працювалось та швидше до вечора, та ще для того, аби не у всіх кольорах бачити в деяких місцях зовсім невеселковий світ.
Втеча в чорнобілість, - підсумував я собі під ніс, коли посланець народу все-таки прийняв нелегке рішення йти геть, оскільки остаточно збагнув, що я не жартую.
Так-так. Я зрозумів. Чорнобилець, – і дядько прямо-таки втік та понарозказував усім, що я смертельно хворий, що був у дні вибуху в зоні, і... всі вони мені потайки чимось допомагали. Наївні, добрі, довірливі... А якщо б дядькові-збирайкові не привуханилось, що б тоді, га?.. Обличчям по бруківці?..
Не казка, а вийшло гарно, зі щасливим закінченням...
Я мав повний спокій – до мене боялися не те, що близько підійти, зі мною боялися розмовляти. Хтось поставив діагноз - серйозна і заразна хвороба ...
Мені було створено найкращі умови радіти думкою: до мене приїде Яна...
Після роботи на вулиці я зустрів професора. “А він взагалі-то не такий професор, як професор мій сусід”, - подумав я. Професор мій сусід був розгублений та втомлений, професор як перехожий, був упевнений та сильний... І з розумнющим портфелем...
О, Сергій... – професор винувато заблимав очима.
Я зрозумів, що він ще не відійшов від офіціозу.
Петрович, - допоміг йому я. - Якщо вам так хочеться.
Так, Сергію Петровичу… А знаєте, я хотів вас бачити. Вже декілька разів. Однак... вас нема... або ви... мене не хочете бачити...
Хочу. І мушу, - сказав я.
А чому мушу? – професор відчув, що я сьогодні в гуморі.
Бо хочу!
Не логічно. Однак якесь конструктивне зернятко думки є...
Ви ще на роб-боті?
Ні, нехай Бог боронить... – професор скривився. Видно, не весело було йому сьогодні серед вчених умів та серед тих, хто їх старається перехитрити. Щоб згодом, можливо, вченими умами стати.
То, може, логіку залишимо до дев’яти нуль-нуль завтрашнього дня?
Не може.  А залишимо, - засміявся професор.
А чому залишимо?
Бо “може” – це вставне слово, і професор може ним бавитися так, наскільки йому дозволяє почуття власного професорства, - і мій друг кивнув на худого портфеля як символу ученості.
Там щось є? – нахабно запитав я.
Ні. Вже років десять нема. Коли конспекти стали не допомогою, а завадою. А портфель – мій амулет. Ти віриш в амулети?
Так. Я вірю у все, бо в те, що не вірю, збувається...
Я запрошую тебе на каву! – випалив професор.
З радістю.
Ми йшли мовчки. В кав’ярні професор замовив по п’ятдесят коньяку до кави.
Я не п’ю, - попередив я.
Чому? – запитав учений муж. – Якщо не секрет.
Бо стільки, скільки днів викреслила з мого життя горілка, вистачило б принаймні на вивчення китайської мови в домашніх умовах...
М-да, достатньо, - прицмокнув професор. - Значить, не вмієш пити.
Не вмію, - погодився я. – І не хочу. Але навчуся.
Вірю, - посміхнувся до мене професор. – Раз зміг я, то зможеш й ти.
Я з-під лоба глянув на нього.
Не дивуйся. У всякого своя доля, і в цій долі всяке переплітається, зростається, рветься та розплітається, тобто трапляється...  – сказав професор. Його вуха милувалися тим, що чули. І було чим. Бо говорити він умів гарно.
Я знаю.
Тому нічому не дивуйся. А живи. І не допускай страху до душі, бо втратиш свободу. Професор випив мою порцію коньяку і замовив собі ще. Мене ж і надалі поїв кавою. 
Мені треба сказати багато чого розумного. Ти не спішиш? – запитав він.
Ні, - відповів я. – Мені цікаво. - І вчений муж, активно жестикулюючи, продовжив:
Не можна одягти новий одяг, коли ти ще не скинув старого. Просто? Просто… Ні, взагалі-то можна, але як ти виглядатимеш? Ну, виглядатимеш ти, звичайно, препаршиво, але як ти себе почуватимеш? Так, почуватимеш ти себе, як муха в окропі, однак - як ти станеш кимсь? Ні-як. Вінегрет – і все. А користь вінегрету треба спитати у шлунка, але він мовчить, бо пристосувався ще не до таких отрут. Шлунок  - пахар. Знаєш таке народно-ненормативне слово? Він вивергає тільки тоді, коли пахне реанімацією. І цим рятує від реанімації. Тобі подобається вінегрет? – запитав професор.
Так, - відповів я.
У цьому всі твої проблеми. А мені – ні! Ненавиджу ніяких мішанин, – сказав вчений муж. Я смакую всі складові тої зрадливої суміші поокремо. Мені дивуються – і я дивуюся. Бо знаю: щоб одягти нове, треба бути голим.
Ви можете мені прямо та доступно сказати те, що хочете?
Я все для того й роблю, - знітився професор. – Пояснюю для дитячого садка: щоб стати іншим Сергієм, треба позбутися того Сергія, що є. Однозначно. Трафарети були популярні тільки в радянських школах, а Радянського Союзу нема. І ти вже почав позбуватися себе вчорашнього, слава Богу... 
Дякую... – не знаю, на що він натякав. Може, на те, як я мало йому не роздавив дверима носа.
А знаєш, Сергію, - повчав професор, - чому я так часто йду до тебе в гості?
Ні. Не можу знати, що твориться в професорській голові, - віджартувався я.
Тому що ти нещасний!
О, дякую за комплімент і за те, що хтось нарешті це побачив і визнав, та не проголошує промови про світле майбутнє, і що все так не буде, і що...
Це теж велика життєва правда, - перебив мене професор. - А чому ти нещасний, знаєш?
Так, це вже напевно! Бо дурний!
Бо – мудрий! – знову не дав виговоритися мені сусід.
На цей раз, після недавнього пояснення для дитячого садка, я, приємно здивований, мовчав.
Так-так. Попри деяку відсутність знань та в основному - життєвого досвіду… Ти думаєш, щокроку стаєш на граблі й заробляєш по лобі, правда?
Беззаперечна, - відповів я.
І помиляєшся. Ти щокроку переступаєш граблі. Я навіть припускаю, що вони вже й щокроку не трапляються, бо втомилися перебувати без ККД...
А що таке ККД?
Коефіцієнт корисної дії, двієчнику... Отож. З часом вони зникнуть з твоєї дороги, як і зникає з життя все, що не потрібне...
Дякую за розраду.
Не розраду, а факт!
Фактів мого життя ви не знаєте.
Знаю! На те й я професор. Ще до того від психології. Я вивчив майже кожен твій крок… Починаючи від народження до останньої роботи. Для себе і нової дисертації, чого гріха таїти... – сміявся вчений муж.
То я піддослідний кролик?
Ти просто людина, яка заслуговує на таку велику увагу. Ти виборсався зі всього. Ну, майже...
А якою ціною?
Міг заплатити й більше. Якби не був мудрим.
А збіг обставин? Допомога близьких?
Це теж мудрість. Нічого нема без нічого.
Чув тисячі разів.
 І використав у житті. Ви-ко-рис-тав! У цьому теж – мудрість.
Я зараз вам повірю.
А я про це тебе не просив і не прошу. І не проситиму ніколи, повір… - професор засміявся. Його емоції стали яскравішими, а жести живішими.
Тому й повірю...
Так що, друже, якщо я не помиляюсь – на тебе чекає велике майбутнє.
Тобто?
Ти залишився ЛЮДИНОЮ в оточенні духовно-матеріального злочинного примітивізму. Ти – переміг його, тому ти – щасливець.
Професор, трішечки розігрітий коньячком, ще довго та красномовно мене хвалив, а я дав собі слово йому вірити. По-перше, воно мені не зашкодить, а по-друге – кому тоді ще вірити?..
Коли ми поверталися додому, за нами вже підглядали зірки, щоб розповісти професоровій дружині, з ким він напився. Так казав професор.
Я смішний? – раптом запитав учений муж.
Чесно кажучи, трохи так, - відповів я.
Тоді затям собі, шановний: той, хто не боїться бути смішним, рано чи пізно стає успішним. Геть те, що скажуть люди! Скромність дійсно прикрашає, але доріжка її прямо через нервову систему і систему принижень та обпльовувань тягнеться на якийсь маленький незнаний цвинтарик. І на хрест скромності не повісиш – вінка треба, і навіть на табличці не напишеш – не прийнято.
Ми підходили до гуртожитку. Мені справді було дуже цікаво, однак я мовчав, бо не хотів підігрівати професора до ораторства – хай швидше йде додому, адже його вірна дружина в аналогічних ситуаціях діє як кращий, яскраво виражений представник українського войовничого жіноцтва, сковорідка в руках якої – ніжні весняні квіточки. О, як я почав по-вченому думати. Набрався… А якщо чесно, одного разу я вже від неї заробив, правда, мокрою, не першої свіжості шматою (можна вважати, що мені пощастило, бо професор  взагалі був побитий шваброю – дружина мила підлогу) – і більше не хочу, тим паче, що цього разу це буде не дуже-то й заслужено.
Я підведу підсумок, загальний, добре? – запропонував професор.
Прошу, - згодився я.
Головна наша біда в тому, що ми… чим думаємо, так і робимо. Все. Дякую за увагу. Ти вільний. А я - йду здаватися. Ніби. Бо впевнений, що переміг...

44

Якщо ти думаєш, що ти у безпеці, - ти так тільки думаєш...
У слів, які починаються з “без-”, завжди чогось не вистачає...

Він не міг не знати про те, що я задумав Його остаточно знищити – такої потужної агентури в сучасному світі не має ніхто.
Йому важко було збагнути, що якийсь мільйонлітній боягуз висушив свої просмерділі підпісюванням в його диригентський такт штани, впевнено, без плям пройшовся по квадрату своєї долі, бо стежок в таких нема, а потім і взагалі знахабнів до крайності та, стікаючи кров’ю, якої взагалі-то нібито й не мало би бути, гриз стіни свого бездоганно вимуруваного хлівника, аби... знайти шпарину до Його невмирущості...
Він впевнено, крізь стіни, пройшов у хлівник, щоб вкотре показати, хто в хаті господар, аж тут... Почалося! Він не передбачив, що я міг збудувати СВІЙ дім, вікна та двері якого для чужинців зачинені золотим ключем бажання бути невразливим.
І Він розгубився...  
Він звечора сидів у вікнах, шукав шпарини, щоб хоч трохи своїми щупальцями зачепитися за мою душу, а потім знову всмоктатися на віки і за віки та добратися через очі до мозку, залякував корченими гримасами з-над двору, підступно солодко просив, до мурашок в кожній клітині передбачав жахи за непокірність, а коли великий молот Ночі захитав землю вдванадцяте, тріснула шиба і на порозі великої війни раба, що вирішив бути вільним, та володаря найбільшої людської слабості з’явилися МИ: Я і СТРАХ.
І ПОЧАЛАСЯ ВЕЛИКА БИТВА...
Я розумів, що перемагаю навіть тоді, коли не здаюсь. Кожна вистояна секунда на багато тисячоліть робить мене сильнішим, а в Страха – все навпаки. Я знав, що як тільки якась одна наївна маленька страшилка потрапить в середину душі моєї, то вона прокладе шлях великим страховидлам, і рано чи пізно мене з’їдять та зап’ють, і я не тільки буду ходити у вічно мокрих штанях, а по ніс буду вічно плавати у гноївці, в лайні вічно свіжому, й чекати кінця світу... Який для моєї душі грішної і буде раєм, навіть в казані гріхів, що киплять...
Він президентською ходою підійшов до мене, взяв за шкварки, підніс до свого смердючого подиху, під сам ніс, і мільйонно в кишені перед мліючими від сенсації журналістами-зірками-скандалістами культурно проричав:
Тобі “пі...” з п’ятьма крапками! Довге і мученицьке “пі...”, - додав.
Камери, диктофони та мікрофони, і записники також, чекали побачити, що зробить раб, який зробив помилку не бути рабом.
Попри природну (наслідок вміло навіяної фікції) потребу всього в мені стати на коліна і рабськи покаятися перед господарем, я збунтував: я виліз на стіл-трибуну і міркував про сонце, яким буде воно, коли мене не буде. І сонце, яке в той час гастролювало по Америці, надіслало відверту есемеску в сектор повідомлень моєї черепної коробочки: “Дурню! З тобою чи без тебе я світитиму тільки так, як захочу ”. І тоді я сказав Страхові:
Бери мене! Я вільний! Якщо тобі “пі...”, то мені “по...”, - культура в деяких випадках не тільки зайва, і не лишень шкідлива, а – смертельна. Бо з вовком по вовчому...
Стількох соплів та піни на губах я ще не бачив. Стількох шибок ще не міняв. Стількох Ангелів, які мавзолейною колійкою підходили, щоб потиснути мені руку, мені ще не мерещилось...
Впертий Страх зі страху по псячому підніс ногу на дверку якогось “мерседеса” і побіг під двері успішного сусіда-особняка з супермодерними сигналізаціями. 
Все так не буде...
Так...
Такою спокійно м’якою моя непостелена постіль ще не була з часу перебування в утробі матері!!!...
А Страх молодець! Хто вміє ігнорувати поразку, той не б’ється в передсмертних конвульсіях! 
Сусіда шкода...
Не гарно лічити чужі статки, але грошей, викинених на дорожезну сигналізацію, – шкода теж.








45

У неї було все, 
І все було у ній.
У небі було все... 

Хоча час і не плив рікою, як ми звикли співати, а безтурботно собі відпочивав на березі якогось спокійненького затишного озерця, сьогодні-таки, нарешті, настав той день, коли приїжджає Яна.
Я замовив в готелі “люкс”, купив найдорожчі троянди, взяв таксі і поїхав на вокзал. При зустрічі Яна плакала, як мала дитина. За нею ледь не понесло й мене, але я стримався, бо вірив дідові Іванові, що чоловікам плакати зовсім не соромно. А раз не соромно, то можна й потерпіти...
А насправді, мені тремтіли руки і пересохло у горлі – нарешті я тримав в обіймах жінку, заради якої і завдяки якій залишився чоловіком... Бо кохав... Тільки це почуття здатне творити дива...
Будемо так стояти? – нарешті спробувала усміхнутися Януся. – Я думала, що львівські чоловіки принаймні запрошують у кав’ярню...
Я взяв її на руки, посадив у таксі, так само на руках заніс у готельний номер і... на деяку вічність стався найприємніший у світі кінець світу... 
Афоризми дощу наплювали німбові в душу
І відстукали потяг, що шукає свого хвоста.
Я відкрасти тебе,
Я обожити мушу.
                              Мушу!
Розтулити до щастя
    Твої
            божевільні вуста. 

І терпіти за сто,
І молитись за ціле пекло.
І співати пісень,
Які сам наспасав тобі.
Але:
        Мушу!
                    Свідомо.
                                    Вперто.
                                                  Ніяк не звикло
Йти на бі...
                   Йти на бі...
Йти на вічний омолений “й”. 

46

Завтра можуть бути хмари...
А можуть і не бути...

Вечірній Львів перетворився у чарівну заспокійливу дитячу казку про велетенське щастя і не відпускав нас, переляканих щастям, від себе. Так-так, переляканих. 
Хіба ми вміємо тішитися життям і насолоджуватися митями? – дивувалася моя  Полтавська Зірка.
 Звичайно, що ні, - погодився я.
 Щоб ми були щасливими, - продовжувала резюмувати Януся, - потрібен цілий полк ангелів, які б тримали нас в обіймах щастя та й ще постійно витрушували з голови рої дурнуватих передбачень...
Так є, - сказав я. – Тільки не зараз. Правда?
Так. Інакше ми не робили б зі щастя інопланетян...  
Збиткуватий, повний сил місяць викарабкався на вежу Високого Замку і, забувши про зірок, роздягав чарівних львів’янок, закутаних у вогні вечірнього міста. Молодець!
-     Зірки йому це не скоро простять, - провіщувала Яна.
Я збентежився:
-    Кому?
Не грай дурника, добре? Ніби ти не знаєш, про що ти подумав? – здивувалася моя чи вже й така маленька наївна квіточка... - Місяцю-розпуснику.
Однак вона допомогла мені зловити себе за думку, що я вічно думаю, що не маю часу нормально пожити через оте божевільне, комп’ютерне, завше проблемне думання-вираховування-прораховування-бідопророкування. І може, навіть ніколи у житті не відчую насолоди буття такої, як зараз у місяця-розумника, який знає, що завтра – буде завтра, що зірки ще не встигли висловити свого тимчасового “фе”, а може, і не встигнуть, бо завтра можуть бути хмари, а записників у зірок нема, а що не записується, те забувається... Та й жіночого вони роду, зрештою, а значить немає страхувальника від вибриків чарівної половини алогічності... Отак.  
Ми невидимими сходинками спускалися в душу міста, втрачали себе, ставали ним і знаходили самих себе у ньому. МИ – ЖИЛИ!!! Ми були у потрібний час у потрібному місці – і життя не пройшло повз, а зупинилося, здивоване невідфутболенням, і захотіло намалювати фарбами вічності квітку душі, яку, при нагоді, і не соромно показати Богові.
-     Блаженство приходить тільки тоді, коли його впускаєш, - розпочала Яна.
-     І приходить не само – воно теж любить друзів...
-     І, звичайно, таких, з ким поведешся... 
-     Тобто, друзів із раю. 
-   Правильно! – шаленіла Януся. – Мислити ти вмієш. А зараз подивимось, як ти вмієш любити! Адже ми – в раю!!!
Далі – без слів.
До готелю залишався крок...

47

Щастя...

Час все-таки плив рікою і дні минали без коментарів...

48

Безприкра дурість, як правило, прощається...

Чергова екскурсія по місту добігала до готелю.
Мені було так добре, що я мусив щось витворити.
Ти зараз заробиш! – відбивалася Яна від моїх привселюдних залицянь.
Аж ось... Життя завжди само підкидає те, чого хочеш. Треба тільки вміти побачити
Ти – мудило! - я тупо витріщився в отетеріле пампушкове личко даішника. – Ти хоч розумієш, що ти мудило, га?  - я з нього глузував, я – розстрілював його наповал несподіваними для його недоторканних вух словами.
Він дивився на мене звірячими очима, переживаючи шок посягання кимсь на його всесильну на дорозі персону.
Скажи, ти дебіл? – бавився  ним я і користав момент, поки він не оговтався і не заїхав мені межи очі своєю паличкою-виручалочкою. – За що ти з нього здер двадцятку, га?
Так званий порушник, напівбородатий інтелігентний напівдідок, який ще хвилину тому монотонно лепетав “за що... я не порушував… за що?..”, почав захищати міліціонера:
Як ви смієте! - вичитував благодійник мені. – Хто вам дав право ображати людину?
Я відставив діда в сторону. Як іграшку, що накручується.
Даішник ожив. Його каламутні очі налилися... страхом. І він... Ніколи б не подумав... Він сказав:
Не заважайте годувати сім’ю, будь ласка. Заробите по хребті, бо нас багато…
Гарант безпеки дорожнього руху не уточнив яку сім’ю, правда, однак, чесно кажучи, я засумнівався, чи такий він уже й “мудило” та “дебіл”. Бо годувати сім’ю і “сім’ю” в наш час та у нас – це справді мистецтво. І небезпека. І шалена відповідальність.
Зметикувавши, що щось не так, висунувся з автомобіля старший колега шокованого інспектора. Він для суворості звів брови, постукував палицею по руці і свердлив очима інтелігента-автомобіліста. Очевидно вирішив, що заважає працювати саме дідок.
Порушник теж був смикалистий.
Правда, я вас захищав? Правда?.. – допитувався він у молодшого інспектора.  
Яна поспішливо забрала мене від гріха подалі, а добрий напівдідок почав відбиватися вже від двох міліціонерів. Ми зникли з їх поля зору, однак сумніваюся, що безслідно зникли з їхнього життя...
Знаєш що, - нервувала Яна, - ти мене постійно дивуєш. Ти бавишся життям, і воно тобі підіграє. Такого завжди не буває. Ти маєш щастя, що попав на врівноваженого міліціонера. Це збіг дивовижних обставин.
Це магія, - відповів я. – Магія щастя. Вона завжди приходить до тих, хто не боїться і хто дарує любов. Не сороміцько-рекламну, а...
А? – Яна дивилася на мене допитливими очима блаженства.
-  Байдужу... – місяць відсунув пухнасту хмарку і відверто наставив вухо у наш бік: на пострадянському просторі кращого кадебіста за нього не придумали навіть підприємливі генні комсомольці, фантазії яких після десятиліть підспівувань на прив’зі ганяли по галактиках темпом зірваного з ланцюга, небаченого польоту свободи собаки-мученика з душею справжнього... пса.
Байдужу?
Так, байдужу... Бо вона – безцінна. Без ціни, розумієш?
Якусь мить Яна комп’ютерно, традиційно по-земному пропускала сумніви-аналізи-порівняння через м’ясорубку дияволом придуманого мозку, щастя якого в спокусі пізнання – Євиній та Адамовій втечі від невміння прийняти дар буття без проблем. Парадокс, який поставив на коліна тих, хто хоче знати, і подарував миті земного щастя тим, хто вже все знає, і йому цього вистачає. Крапка.
З ресторану вийшов лисий підстаркуватий новий українець з Попелюшкою років дев’ятнадцяти з гаманцевими очима та надзвичайно спокусливою лялькобарбієвою фігуркою у супроводі лисих кров з молоком двометрових шаф.
Пригадую, ти запитувала, чому мені щастить, Яночко? 
Запитувала.
Відповідаю: я – блазень. Чуєш, Яночко, я – блазень. Блазень на дорозі перешкод, які завжди шукають логіки та побивають за законами логіки. Бо розумні, перешкоди ці. А я – мудрий. Тому блазень. І тому перешкоди переді мною розступаються... Не з увічливості та співчуття, ні, зі страху... Та, інколи, з поваги... 
Один з двометрових боксерською правою отверезив безневинного підпилого перехожого, що перейшов з кількома напівтеплими словами не знати в чию адресу дорогу крутеликові світу сього з наївної неуважності до своєї й так не першої свіжості персони.
Двометровий заробив окейливого погляду від шефа.
 А я... Я підбіг до них і вигукнув: “Привіт, козаки!”, пожав спітнілі лапи ошелешених горил, косарську, на диво, руку шефа, і зі смаком поцілував Попелюшку.
На мене з двох боків розмахнулися. Яна та Попелюшка затулили обличчя долонями через інстинктивний страх бути свідками однієї безглуздої смерті, або, в кращому випадку, великого пожиттєвого покалічення. Однак... 
Ти супер, - сказав шеф і втиснув мені в руку візитку. – Скажеш: я той, хто поцілував Попелюшку, і двері  мої для тебе будуть відчинені. Бувай, - і він ще раз подав мені руку.
Двометрові розгублено кивали квадратними головами з горбатими від моменту істини носами та тарілчастими від здивування очима.
-  Ти  тимчасово щасливий самогубець, - тільки-но поїхав “джипик” , зі сльозами на очах прокричала Яна. - Ти тверезий п’яний щасливий ідіот. Та ти... ти... – і вона, досі не можу повірити, почала мене бити! Де попало, і сильно. Я терпів, бо знав: це від безсилля. Бо навіть вона, така близька мені людина, не могла, не мала права знати, хто я насправді, і тому після бурхливої атаки на моє клоунське тіло ще й зайшлася незрозумілим не те, що мені, а навіть місяцеві-кедебісту ревом.
Я, коли спілкувався з ними, був ніким і ніщо, Яночко. Ну не може заробити по пиці те, чого нема. Ну ти це розумієш, правда? – виправдовувався я, обнімаючи  свою квіточку. Розумієш?
 Вона плакала і мовчала. Вона довго плакала та ще довше мовчала. Потім:
Ти найкращий, - прошепотіла. – І ти завжди будеш мій, ясно?
А після невеличкої паузи додала: 
Ти знаєш, про яку власність я говорю?
Так, - відповів я. – Про вічну та ніяку. На превелике пекло і на превеликий рай, - і я забув про блазня, яким пощастило мені побути з Яною і знову перетворився на великий шлунок земних радостей та печалей, більшість яких фіктивні, як щирі усмішки депутатів перед виборами. Переконливішого порівняння в той момент мені чомусь не придумалось.
-   Якщо тобі нема дуже чим тішитися у цьому світі, тішся тим, що ти є, а не шукай дурних пригод на свою голову. Бо я тебе кохаю, - сказала Яна.
Добре, - погодився я. – Тому я тобі прочитаю гарного заспокійливого віршика про вже. Гаразд?
Януся помахала мені кулаком на манер шаф лисого...
Тоді слухай. Називається “Ми”:
А все “а-а”
“бе-бе” буває зрідка.
До “ве” і ”ге”
Доплентається тінь.
“ґе” – може, Бог...
а я – маленька квітка,
щаслива, горда,
що прожила день. 

Ну як? Класно?
Філософ ти мій дорогенький, - сказала Яна, - “а”, “б” і “в” – це добре. Однак...
Як завжди, - перебив Яну я.
А як - завжди? – ніби наївно запитала вона.
“Якісь віршики ти плести вмієш. А зараз..., - я перекривляв її, - а зараз я подивлюся, як ти вмієш кохати”...
Мо-ло-дець! – вигукнула Януся.
Як я люблю, коли вона тішиться, мов дитя...



49
Відкритий день
Душа
І чиста дошка
Сліди
Що почалися у доби
Несуть
Печуть
 До трохи
І від трошки
Від там
І до якогось-тут сюди...

Яна спала. Я вийшов на балкон, щоб помилуватися зорями та спробувати розгадати, яку на цей раз пакість придумав місяць. Не довіряю йому – і все. Ще з дитинства, з перших бабусиних оповідок про зрадженого брата на вилах відчуваю у місяцеві загрозу.
Сьогодні він був худющий, виснажений, схожий на зігнутого в дугу яблучного хробака. Зірки не дотанцювали до кінця ще першого вальсу, як місяць, вилупивши дві свої чорнющі хробачливі цятки-очі, солодко запитав:
- А ти знаєш, що таке розлука? – і зник за хмарою, спеціально сховавшись, щоб підглядати... Задля переживання шпіонського екстріму, хай йому грець...
А я змушений був шукати відповіді, на “що таке розлука?”, бо втікати від запитання не було сил, бажання та, зрештою, сенсу. І як би я не хитрував, як би не крутив, висновок весь час напрошувався один: розлука – погана штука. Ну не можна, хоч трісни, сказати, що розлучаєшся з ворогом! Ніколи, бо ніхто не повірить. Розлучаєшся тільки з добрим. Ось. І ще з дружиною... І я переглянув фільм спогадів про свою Надю і при відвертих зорях та шпигунові місяцю дозволив собі визнати, що кохаю її, рідну та далеку, як і кохаю рідну та поки що близьку Яну... Розлука призначена для того, аби звільняти дорогу злуці...
Мене почала боліти голова... 
Довго я думав-гадав і намислив собі виправдання, яке мене заспокоїло і змусило розчаровано вийти із засідки місяця: розлука – хочемо ми того, чи ні – завжди приходить. Завжди: батьки розлучаються з дітьми, брати з братами, сестрами і навпаки, друзі з друзями, знайомі зі знайомими, начальники з підлеглими, кохані з коханими, люди зі світом. Всі!!! І подобається мені чи ні, колись, за якихось обставин, я обов’язково змушений буду розлучитися з Яною. На нашій, не своїй землі... Тільки шкода, що вже... незабаром...
Так я себе наївно й впевнено ґвалтував розрадами, з собою розмовляючи, бо тільки так слабаки рятуються від божевілля. Та інфаркту.
Я зайшов у кімнату. Яна вже не спала. 
Вона гарна? – запитала.
Хто?
Дружина твоя.
-    Так, - відповів я. Дуже. – Схожа на тебе.
І я не збрехав.
Тоді ти мусиш повернутися до неї.
Чому?
Бо ти шукаєш її в інших жінках. І будеш шукати доти, поки не повернешся додому. І не сперечайся.
Янусь, мені справді з тобою добре, - у мене було таке враження, що мене роздягнули без мого дозволу та відома. Ніби Яна вміла читати думки.
Я знаю. Але твоя доля – не я. Ти знаєш.
І я знову мовчки вийшов на балкон. Там і зустрів світанок.
У повітрі пахло розлукою. Цілий день ми сміялися та жартували і розуміли великодушну штучність наших веселощів. На вечір ми купили багато шампанського – так захотіла Яна. З кожним ковтком моя дорога жінка серйознішала. Врешті впевнено мовила:
Якщо ти мене хоч трошки любиш, ти повинен повернутися до дружини.
Яна, я не зможу, Ян... Зараз мова навіть не про неї... не про Надю... Просто зараз, тепер, я вже не зможу без тебе, Янусь... – незграбно пояснював я.
Ти зможеш, бо ти сильний. Я переконана, - впевненість реактивно вивітрювалась з неї, - бо бачила... І вірила... І бачу тепер... Тоді ти був... – Яна винувато заблимала своїми гарнющими оченятами. – Я хотіла сказати, що завжди бачила тебе сильним. З першого погляду. Тому й повірила. І ще багато тому що. Бо ти найкращий. Пра?..
Я підійшов до цієї СВЯТОЇ ЖІНКИ , став перед нею на коліна і цілував їй руки.
Що ти робиш? Перестань, Сергійку. Не роби... – повторювала вона.
Я все зрозумів. Так! Тепер я знаю, чому відчував, ніби ти поряд... Наївний!.. Як я не міг здогадатися зразу... Ти – мій добрий Ангел. Тоді... ти була у Львові, бачила мене, останню п’яну смердючу свиню... І телефонувала зі Львова... Так... Ти дала мені останній шанс, сама народивши той шанс. Ти тоді не з’явилася на мої залиті безсиллям очі, бо це означало б для мене раптову смерть і вічне пекло – я б не переніс сорому постати таким перед тобою... Ні. Ні, ні й ще раз ні. Навіть такій свині, якою я був... – у мене на очах світилися сльози захоплення і вдячності. – Ти свята, Янусь. Я знаю... Ти мене бачила тоді? Бачила? Так? – допитувався я.
Так, - відповіла Яна. – Але я не хотіла, щоб ти це знав. Я була у відчаї, любила тебе ще більше, щосекунди благала Бога, щоб ти викараскався, і вірила, вірила, вірила! І більше не хочу повертатися до цих не дуже приємних спогадів. Домовились?
Я не зможу без тебе, - повторив я.
Мусиш, - заперечила Яна. – У нас різні долі, але спільне кохання, яке тільки через розлуку може залишитися вічним.
Ти, як завжди, маєш рацію, - сказав я, а Яна вже почала збирати чемодан...

50

Ти для мене будеш і не будеш...

Ті, хто колись садив на потяг розлуки своє кохання, бо в той час саме такий квиток був виданий Богом для двох поранених доль, знають той холодний біль пекла у всьому єстві, і гріх ятрити рану спогадами... Хто ніколи не садив на потяг розлуки своє кохання – хай ніколи про це не знає...

Коли Яна поїхала, а я, обікрадений та спустошений її відсутністю, вивчав стелю, прийшов Ангел.
Навіть у вічності немає нічого вічного, повір, - сказав він.
Я навіть не зрадів своєму найнадійнішому другові.
Але справжнє кохання живе довго. 
Нехай. Мені від того не легше, - крізь сльози мовив я. 
І має дуже велику силу. Силу віків.
Я без неї не зможу бути сильним! - вирвалось у мене. – Розумієш? Без неї я... мить. Смертельно хвора від самотності.
Загартовуйся. Після кожного витриманого удару по лівій щоці права стає сильнішою... Це не помилка Бога, а свята правда. Бо потім щоки стають невразливими і по них більше не б’ють. Думаю, тому що... бояться.
      З відчаю, вперше за наше знайомство з Ангелом, я опустився перед ним на коліна і попросив свого вірного Охоронця:
Поверни мені її, Ангеле... Благаю!.. Я проживу з нею так, що ти не пожалкуєш. Тобі не доведеться червоніти за мене перед Богом... Повернеш?...
Не можу, - невпевнено відповів мій найнадійніший друг. – Наступна сторінка у тебе інша. Без неї.
Я піднявся з колін і підійшов до вікна. Глянув вниз.
Не старайся. Ціною догани привідкрию тобі секрет – то не твоя доля. Можеш йти собі спокійно жити...
І таке говорить Ангел?!! – дорікнув я йому.
Нарешті! Нарешті ти збагнув, що не тільки святі горшки ліплять. А ще по секрету тобі розповім, що таких святих, які вміють і хочуть щось ліпити, можна полічити на пальцях однієї руки... Тільки нікому не кажи...
Не скажу, - пообіцяв я.
І не треба взагалі-то. Тобто, нема сенсу. Бо ніхто тебе й не почує. З ввічливості тільки вдасть, що слухає. У когось, як правило, є проблеми з іншою персоною – собою... Вловлюєш? 
Майже, - я посміхнувся. – Обіцяю, тепер буду слухати по-справжньому.
Тоді хочу нагадати тобі найсправедливіший з усіх законів, які є на світі:  “Що віддаєш, те маєш”.
Я знаю...
Тоді дотримуйся його і зрозумієш: твоя жінка завжди буде твоєю! Навіть якщо її біля тебе немає...
Я мовчав. І подумки дякував Яні за те, що вона є. Подумки віддавав шану турботливій Берегині моєї справжньої долі.
Цього закону не може змінити навіть Бог, бо...
Бо?.. – перепитав я.
Бо тоді Бога не буде... – Ангел витер з чола піт. – Усе. Я втомився. Але ще тобі скажу одне по секрету: в раю люди теж, чомусь, незадоволені. Вони думають, що краще там, де їх нема. А Бог вдає ніби так має бути. Тримайся...
Ангел зник. Певно, пішов у небо. А я на свою роботу – класти бруківку, звідки мене погнали за прогул, якого й самі придумали. Таке може бути тільки в демократичній країні.
У мене ж відпустка! – шукав правди я.
А хто бачив? – увічливо запитали мою безправну фізичну оболонку.
Бачив Бог. Тому вже наступного дня я випадково натрапив на візитку лисого пана з Попелюшкою, домовився про зустріч і одержав роботу, про яку навіть ніколи не дозволяв собі мріяти – я рекламував і видавав книжки. А лисий бізнесмен виявився академіком і відомим літературним критиком...
У житті буває всяке... Як просто...

Давно минула золота осінь... Люди вже встигли звикнути до виття бездомних вітрів. Моїм життям була робота, а робота була дуже цікавою. Я гарно заробляв... 
 
51

Якщо іспит складено – іспиту не було...

Настав час звітувати про назбиране каміння, яке колись сам і понарозкидував...
Іспит.
Я вийняв єдиного білета, що лежав на столі:
1. Чому “бо...”?
2. Чому “бо так...”?
3.  У чому щастя?- прочитав я.
Ангел умостився за столом, як поважний професор з часів мого студентства, в аудиторії, що купалася в хмарах. Я сидів навпроти нього з калатаючим серцем...  Не від страху – від іспиту.
Чому “бо”? – з байдужістю ката, без усіляких вступів почав Ангел.
Бо так, - нахабно відповів я.
Чому “бо так”?
Бо є.
Ми мовчали. Я мовчав впевнено, Ангел – мудро й не властиво Йому по-філософськи, сумніваючись.
Якщо б я не був Ангелом, - сказав Ангел, - я б вимагав набагато повніших відповідей.
Я знаю, - зізнався я.
Це добре. А що бачиш?
Бачу, що пошуки вічного щастя підходять до завершення...
Успішного?
Так. Попри багато маленьких нещасть, я пережив багато маленьких утіх... І зрозумів... 
Що?
Що маленькі втіхи складають вічне щастя, бо... 
 Бо?.. – Ангел постійно мене підганяв. Він не хотів, щоб я думав, він вимагав, щоб я знав – вміти мислити можна тоді, коли є чим...
Бо все у житті дуже просто...
Просто?..
Просто треба тільки жити.
Як?
Легко, красиво і вільно.
Коли?
Вже.
Так, – Ангел задумався. -  Навідних запитань достатньо, - настала пауза істини. -  Тепер останнє запитання: у чому щастя?
У каструлі... – випалив я і прикусив язика. Думати, що заліз Богові за пазуху, спілкуючись з Ангелом, необачно нерозумно.
Ангел насупився.
У каструлі, що зветься головою, - уточнив я.
А ще точніше? – мій Наставник став оптимістичнішим.
У відсутності в каструлі, голові тобто, мішанини. І в геніальності, яку Великий Геній заклав людині в гени, щоб та романтично називала свій дар жити долею і, на всяк випадок, у разі чого, мала гарне виправдання власній безхребетності.
Ти жартівник? – весело запитав Ангел.
Ні, мислитель, - серйозно відповів я.
Тоді від імені Життя кажу: Сергієм Шукайлом іспит складено!!! – я не думав, що така комуністична урочистість може бути в нематеріалістів.  
Не в імені щастя, Ангеле! – мені захотілося теж побути вчителем.
Помовч. Я не люблю, коли мене повчають. Ясно? – і Ангел мені підморгнув.
 Я знав: Він дуже був задоволений моїм повчанням – завжди приємно побачити хоч якісь результати своєї роботи. Потім мій Охоронець зі сумом мовив: - Ну що, бувай... Завжди і вже.
До побачення, - поправив я.
Ні, саме “бувай”. Я покидаю твої очі, бо кожна така з’ява опускає мене на хмарину нижче в очах Бога. Не Ангельська це справа бавитися у смертних. Однак я не покидаю твоїх вух. Слухай – і побачиш.
І Ангел щез.
Я ще довго чекав Його традиційних повернень. Та марно. Все колись закінчується...
Все, як все на світі, окрім життя...
 
“Якщо з нами Бог, то хто проти нас?”, – прийшла на думку оптимістична підказка... якось... зі сонцем попід руку...
Ангел таки повернувся, - зрозумів Сергій Шукайло, я тобто.


52
Ангеле Божий, Хоронителю мій святий,
 Богом з неба даний мені на охорону.
 Щиро благаю тебе: просвічуй мене сьогодні,
 оберігай від усього злого, заохочуй до добрих
 діл і провадь на спасенну дорогу. Амінь.

Життя нарешті перекинулося з голови на ноги, йшло собі спокійно та впевнено, мудро вирішувало всі насущні питання (тільки не проблеми – я відігнав назавжди це слово від себе і позбувся проблем), активно включалося у творення свого квітучого майбутнього, вірило, сподівалося, любило...
Я відчув, що можу вщент розбити стіну, що загороджує мені шлях до власної долі. Справжньої. Моєї. Писаної Богом і трохи мною... І я набрав гостинців, закинув торбу на плечі і поїхав в гори до діда Івана по благословення.
Дід, побачивши мене, зовні був незворушним, але очі так раділи, що в захмарених снігових горах виглянуло сонце.
Якщо до мене повертаються, то тільки переможцями, бо я притягую лише силу, - сказав дід. – Вітаю.
Ми цілий день провели у цікавих та цілющих розмовах про все і про ніщо. Іван був зовсім іншим – не таким, яким я його знав. Це мене дуже дивувало. І на прощання, коли дід подав мені руку, я не втримався:
Ви не такі, як тоді, колись...
Бо не таким був ти... Ти був учнем і задля тебе я став вчителем... – пояснив великий мудрець.
А тепер? – запитав я.
А тепер – ми друзі. Зрозумів?
Так.
Тоді до зустрічі.
До зустрічі...
Я був переконаний, що ми зустрінемось. Я навіть не сумнівався. І в цьому полягали всі мої теперішні успіхи...

Я тихенько ввійшов до кімнати. Дружина на дивані читала книжку. Малий сидів за столом і малював. Потім узяв малюнка і підійшов до Наді.
Мам, диви, яку я намалював машинку. Гарна?
Дуже, - сказала дружина і погладила Назарка по голові. - Молодець! А хто за кермом? – запитала.
Як хто, мама? Татко! Їде до нас. Бачиш?..
Очі дружини заблистіли ніжністю, спогадами та співчуттям.
Правда, ма... Правда, татко їде? – не вгавав син.
Так, - відповів я з порогу.
Далі було багато-багато щастя... І не було слів... Щастя розмовляє емоціями... 
Вітер життя виніс мене з дому, а доля повернула назад. Я тримав в обіймах цілий світ, бо я мав сім’ю. Мій маленький пацан повис у мене на шиї, сміявся, плакав і повторяв: “татку, я тебе більше не відпущу, чуєш?”. І плакав з радості я. Бо щастя. І бо так...
Я тебе шукав, - сказав я дружині.
А я знала, що ти є, - відповіла Надя.
ОТАК...
І БУДЬ МУДРИМ ПІСЛЯ УСВІДОМЛЕННЯ, ЩО ТАК ДОВГО БУВ ДУРНЕМ!



ЕПІЛОГ 
Яна зателефонувала, що вона щаслива...
Оксана, як завжди проявила оригінальність і прислала кур’єром жовтого тюльпана з листівкою, на якій було надруковано, що щасливий я, бо вона бачила мою дружину...
Друзі мої щасливі, бо ми зараз сидимо за Різдвяним столом у щасливого діда Івана, сім’ями, смакуємо приготованого мудрецем барана, мій Назарко називає Івана “мій дідусь”, старий безмежно тішиться, ми стримано жартуємо...
 Бо діти.. І дід... Для якого діти ми...
А ЖИТТЯ З ФІЛОСОФСЬКОЮ БАЙДУЖІСТЮ РОЗПОВІДАЄ НАМ КАЗКУ ПРО ЩАСТЯ І КАЖЕ, ЩО МОЛОДЕЦЬ НЕ ТОЙ, ХТО СЛУХАЄ, А ТОЙ, ХТО ВМІЄ З РАДІСТЮ ПРИЙНЯТИ КОЖЕН ПОШТОВХ СЕРЦЯ, В ЯКОМУ ОБОВ’ЯЗКОВО Є МИТЬ, З ЯКОЇ ТВОРИТЬСЯ ЩАСТЯ...
ТРЕБА ТІЛЬКИ НЕ БОЯТИСЯ І БУТИ БАЙДУЖИМ ДО ЗГУБНИХ ПЕРЕДБАЧЕНЬ ТУРБОТЛИВОЇ  РІДНОЇ ГОЛІВОНЬКИ...
ЯК ПРОСТО! ПРОСТО, ЯК У КАЗЦІ !!! 


Лютий 2003 р. – грудень 2004 р.

