Тепер,  коли  хвороба,  госпіталь  і  ці  три  дивовижні  дні  уже позаду, я хочу
написати  книжку про зустріч з неандертальцем. Друзі підганяють мене - пиши. І я
напишу  її.  Але я рішуче проти поспіху: сімдесят годин, котрі я провів з ним, і
два  місяці  марення на лікарняному ліжку настільки переплутали в голові картини
дійсного  і  фантастичного, що мені ще довго доведеться розплутувати цю історію.
Лікарі  дозволили мені читати і писати. Друзі просять: розкажи се, розкажи те. Я
розповідаю,  намагаючись  зосередитись.  І як усякі друзі, що зичать тобі добра,
вони  радять:  пиши.  Я  витримав  з  ними  не  один  бій.  Але,  мабуть,  треба
поступитися. Поки що я погодився написати статтю.
Отже, з чого все почалося?

Тедді  Гойлз  зірвав  із  себе  кисневу  маску:  так він робив завжди, коли йому
хотілось чортихнутися на весь білий світ. Що буде далі, я знав.
-  Хай йому чорт! - сказав він. - Відколи цей дойда Хілларі та ще з цією мавпою,
з  шерпом  Тенсінгом, забрався на Еверест, мені робити в горах нічого. Подолай я
хоч  десять вершин, та якщо кожна з них буде бодай на метр нижча за Еверест - це
вже  не  дасть  ані  слави,  ані грошей. Три рядочки петиту десь на шістнадцятій
сторінці “Нью-Йорк Таймс” - ото і все!
Говорити  було  важко:  сухе, морозяне повітря обпікало легені, але Тедді вже не
міг зупинитися:
-  Три  рядочки петиту! Досить! Більше не затягнеш мене ні в Гімалаї, ні в Анди.
У  тебе,  звичайно, інше діло, - ти вчений. Та, власне, що це тобі дасть? Назвеш
якимось ім’ям ще одну дурну вершину.
Бовдур  цей Тедді. Четверту вершину ми долаємо не задля того, щоб дати їй назву.
В  моєму  рюкзаку  лічильник  космічних злив. Три лічильники вже встановлено: ця
остання  вершина  замкне квадрат завдовжки сто кілометрів. Автомати дадуть змогу
з’ясувати  інтенсивність  потоку корпускул, ступінь природної радіації на височині
двадцяти  тисяч  футів.  Не  пояснювати  ж  це  зараз  Тедді!..  Як  він попав в
експедицію?  Через  свою  волячу  силу чи як син голови “Юнайтед Індіен Бенк”?..
Розмовляти  з  ним  - нестерпно. Добре, що можна не відповідати йому - мовчати і
дивитися на гори.
Краєвид  звідси  чудовий.  Гімалайська  дуга  величезними  руками простяглася із
заходу  на  схід;  руки  вигнуті до півночі, наче стримують і не можуть стримати
натиск  повітряних  хвиль:  хвилі  перепліскують  через  хребти  і поспішають до
Індійського океану.
Останній  намет на шістсот метрів нижче, звідси його не видко: коли ми підходили
до  вершини,  то  обігнули скелю з північного боку, тут, здається, легше зробити
кидок.  Схил  збігає  донизу,  а  подивишся вгору - голова паморочиться: простір
такий  безмежний,  наче  висиш  у  центрі  синьої  кулі,  синява затягує в себе,
одірвешся і розтанеш у зачарованій глибочіні...
Тедді  на  мить  змовкає.  Я  зовсім  не знаю цього хлопіія. Єдине, чого йому не
бракує, - це витривалості. Недарма його призначено в останню пару.
-  Ходімо!  -  каже  він,  утоптуючи  страховий  майданчик.  -  Плюнемо згори на
паскудні  Гімалаї,  а  там  - до яхт-клубу, до футбольної команди, хоч у біржеві
маклери,  аби  від  цих  гірських  красот подалі. З мене годі - ось так! - Тедді
ребром долоні проводить по горлянці.
Встромивши  льодоруб між камінням, він пропускає мене вперед. Я легший за Тедді,
і  стежину доводиться прокладати мені. Тедді пройде по моїх слідах, тоді знову я
піду вперед. Ми зв’язані  мотузкою.  Вона  для  нас  -  значно більше, ніж та, на котрій розвішують
білизну. Більше, ніж струна в першій скрипці оркестру. Вона з’єднує нас, як пуповина з’єднує маля з матір’ю.  Від  кількох  мотків, що звисають біля паска, залежить наше життя. Але ми не
думаємо  про  це  під час підйому, так само намагаємося не дивитись у прірву, по
краю  якої ступаємо. І не дивитися в синяву, - на неї хочеться спертися... Краще
в такі хвилини думати про напарника у себе за спиною. І покладатися на нього.
- Уперед!.. - Тедді міцно стоїть на майданчику. 
До  вершини  звідси  -  чистий, обдутий вітрами наст. Глибину його не визначити.
Ліворуч  цукрова поверхня, - до неї можна доторкнутися рукою; праворуч урвище до
середини  гори...  Шарудить  мотузка,  її попускає Тедді. Вона ковзає по снігу і
співає  тоненько,  мов  порцеляна,  коли  по  ній  постукуєш пальцем. Це створює
особливий  настрій.  Останні  метри  перед вершиною завжди особливі. Забувається
втома,  не  тисне  на  плечі  рюкзак.  Ще  крок,  ще  крок  -  і перемога! Але -
обережніше промацуй кожний дюйм. Не дивися вгору. Не дивися вгору!..
Щось  тріснуло, розкололося, наче скло під різцем. Блискавичний зигзаг пробіг по
снігу,  біла  ковдра  здригнулася,  поповзла.  Завалюючись  головою  вниз,  бачу
поверхню   схилу.   Вона   сліпучо  димить,  набрякає,  вирує...  Зараз  мотузка
натягнеться,  мене  гойдне, як маятник, центр кріплення котрого - Тедді. І точно
- ривок...
Тієї  ж  миті  щось  в  мені  луснуло, мов кровоносна судина. Шугає вгору кінець
мотузки,  дугою  зависає  у  повітрі.  Нічого  не  розумію:  де  Тедді? Мене вже
перекидає,  кружляє,  занурює  в  сніг, викидає і тягне донизу. Марно хапаюсь за
снігові  брили,  вони  спалахують білим димом. Рюкзак то опиняється перед очима,
то б’є  по  спині.  Навколо  стогін  і шурхіт, небо і гори гарцюють, сонце стрибає то
вгору,  то вниз. “Оце спуск!” - дивуюся я. Але страху чомусь не відчуваю: кожний
поштовх  сигналізує,  що  я  ще  живий,  і  я  чекаю  наступного  поштовху,  щоб
пересвідчитися,  що я ще живий. Коли мене не стерто на порох, то тільки, мабуть,
тому, що я перебуваю на верхівці лавини. І так триває нескінченно довго.
Нарешті мене боляче вдаряє об снігову подушку, кидає ногами вперед - у замет.

...Хтось схилився наді мною...
Хоча  я  опритомнів  усього  на  якусь  мить,  побачене лишилося в мозку. Зіниці
відтінялися  коричневим  обідком  на  сірих, схожих на мармур білках; над ними -
витягнуті  вперед  брови,  що  злилися в один надбрівний вал, а за ним - нічого:
лоба  нема...  Далі  -  коричнева,  збрижена  зморшками шкіра, з прорізом рота й
губів,  котрі ледь прикривали зуби; плескатий ніс, скошене підборіддя; шиї нема,
голова  вросла  у  плечі... І все ж це була не морда тварини, це було обличчя!..
Більше того, воно посміхнулося до мене, губи розтулилися:
- Йа-а...
І  ще  краєчком  ока  я  помітив, що лежу в ущелині. Небо над нею, ніби ріка, що
тече у височині.

Отямився  я від ударів каменя об камінь. Поруч нікого не було. Кресали недалеко.
Якщо  підвестися,  певно,  можна  побачити,  хто  і  навіщо  креше...  Але,  щоб
підвестися,  треба  побороти біль і страх. Страх, певно, сильніший. Жодного разу
в  житті  я  не  бачив  такого  обличчя!.. Може, це марення, що напливло, коли я
знепритомнів?  А якщо не марення? Якщо чудовисько чекало, поки я прокинуся? Якщо
воно  не  вживає  мертвого?  Ведмеді  ж  не їдять мертвечини. Може, слід нечутно
відповзти, заховатися?
Знову  чується  стукіт. Треба встати, примушую себе,- хто там стукає? Підводжуся
і,  тримаючись  за  камінь, ступаю кілька кроків ущелиною. Бачу його. Він сидить
на  землі  і  їсть.  Відриває  кусні од туші,- в сутінках не можу розрізнити, що
перед  ним:  гірський  козел?  Кістки розбиває об камінь... Я дивлюсь на нього -
поки він не бачить мене. Коли він обертається, я сповзаю з каменя на землю.
Намагаюся  пригадати:  як  я  сюди попав. Один до ущелини я прийти не міг. Хтось
мене  привів  чи  приніс.  Він? Ось рюкзак, мотузка... Кілька хвилин я розглядав
мотузку.  Кінець  її не розірвано, не перетерто. Його відрізано ножем. Гладенько
й  чисто  -  одним  ударом...  Чомусь  не  дивуюся.  Надто  вже кортіло Тедді до
яхт-клубу...
За  спиною  відчуваю камінь. Це приємно: спина болить, холодний камінь заспокоює
біль.  І  ще  спостерігаю  вечір: в ущелині сутеніє, а вершини палають на сонці.
Небо  синє,  з  лілуватим  відтінком,-  таке  воно  буває  в  Гімалаях на гарну,
безвітряну  погоду...  Чи шукатимуть мене? Тедді, звісно, живий. Він скаже, що я
загинув...
Од  роздумів  мене  відвертають  кроки.  Це  він. Підходить, щось подає. Тягнуся
назустріч  рукою.  Мимоволі,  наче він подав руку, вітаючись, а я відповів йому.
Пальцями відчуваю липке і холодне - м’ясо.  Спершу  хочу  відкинути  шматок,  але,  стримавшись,  беру. Чую сопіння. В
ущелині  темно, не можу роздивитися обличчя того, хто підійшов. І нічого не можу
сказати.  Відзначаю,  що  мені  не  лячно.  Але  і слів немає - ні запитання, ні
вдячності. Кроки віддаляються. А я тримаю і не можу кинути м’ясо.  Не можу швиргонути його, наче воно приросло до рук. Цей шмат, з вовною і з
шкірою  -  найдивовижніше з усього, що я пережив за день. Це не тільки дарунок і
не  тільки  їжа,  це  акт  людяності.  Тварина могла знайти мене на снігу, могла
притягти   до  лігва.  Могла  знехтувати  мною  як  здобиччю.  Але  врятувати  й
нагодувати слабого може лише друг - людина.
Я мушу йти до нього.
Підводжусь  і,  тягнучи  за  собою  рюкзак,  йду  туди, де він їсть. Він ще там.
Зупинившись на відстані трьох кроків, питаю:
- Можна з тобою... Адаме?
Мовчки він згоджується з ім’ям,  котре  злетіло  з  моїх уст. Мовчки вкладаємося спати. Майже поруч - двоє в
ущелині.  Я  не  відійду від нього ані на крок, поки не довідаюсь, хто він і яка
доля зв’язала нас обох.

Уранці  я  готуюся  йти  з  Адамом.  Мотузку  я  кинув.  Витяг  із рюкзака тепер
непотрібний  лічильник, щоб не муляв плече. А в голові снуються ті ж самі думки,
що  і  вчора:  філософський  монолог,  звернений  до  Адама.  Це  трохи  смішно:
філософствувати в ролі Робінзона, але П’ятниця  мій,  слово  честі,  хороший,  і  ранок  гарний, і почуваю я себе краще,
відпочив  за  ніч,  і тому пишномовні слова так і рояться в моїй голові: хто ти,
Адаме,  чому  ти  тут?  Чому  люди  тебе  не  знають?  І якщо ми зараз разом, чи
відповіси   ти  на  ці  запитання?  Треба  йти  з  тобою,  і  я  піду  -  чи  не
заперечуватимеш?  Тільки  не  поспішай.  Не  лякайся  мого голосу. Можливо, мені
краще  зовсім  не  говорити?  Згода, я лише йтиму за тобою слідом. Не звертай на
мене  уваги,  будь собою. Будь тільки самим собою! Уяви, що я тінь, до котрої ти
звик і не помічаєш.
Я міг би й далі вести цей монолог, але часу немає. Починався наш перший день.
Ми  вийшли з ущелини назустріч сонцю. Попереду був розложистий спуск у затиснуту
між  хребтами  долину;  позаду  сніг,  що  завалив  розпадину. Ущелина, що ми її
залишали,   була  випадковою  складкою,  якої  лавина  не  досягла.  Під  ногами
стелилися  луки, там і тут пробивалися джерела і напували водою трави та зарості
невисоких  чагарів.  Адам  ішов  не  поспішаючи,  і  поки наш невідомий шлях вів
донизу,  встигати  за ним було неважко. Він ступав, похитуючись, наче , моряк на
палубі  пароплава,  ноги  ставив  важкувато,  але міцно, руки його звисали нижче
колін.  Він  увесь  був  у  русі.  Вранці він снідав, і цілковито віддавався цій
справі:  виривав  із  землі  коріння  рослин і їв. Чи знаходив їх за запахом, чи
збирав  механічно,- не знаю, але мене дивувало, що Адам ні на мить не зупинявся:
снідав  на  ходу  -  легко, без зусиль. Тут починалося справжнє мистецтво, і ним
володів  Адам досконало: то нахилявся трохи праворуч, то - трохи ліворуч, зривав
рослину  і  йшов  далі.  Потім  нахилявся  знову  праворуч  і знову ліворуч. Був
своєрідний  ритм  у  цих  похитуваннях, пластичний танок, що нагадував ритуальні
рухи  первісних  землеробів. Це дуже цікаво і заразливо. Я й собі почав рухатися
під  цей  ритм, - стеблина обірвалася, корінь залишився в землі. Але влада ритму
підкорила  мене...  Я  жорстоко  помилився,  коли сказав, що збирання не вимагає
зусиль.  Ще  яких  зусиль  коштувало мені викопати корінець, коли я намірився це
зробити.  До  того  ж  я відстав від Адама, довелося наздоганяти його. Словом, у
мене  нічого  не виходило і, навіть знаючи усі їстівні коріння, я навряд чи зміг
би  поснідати  отак  -  бракувало  Адамових  уміння  й  досвіду.  Він харчується
рослинною  їжею?  Дивлюсь, які рослини вибирає. Налічив майже півдюжини. Назв їх
не  знаю  - адже я фізик... Скільки треба йому, щоб наїстися? На такій височині,
постійно  рухаючись?  Ми  йдемо  вже  годину,  але  я  не  помічаю,  щоб Адамові
надокучив сніданок. Учора він їв м’ясо.  Мабуть,  вегетаріанською їжею не проживеш. Як же Адам полює? В нього немає
ні  лука,  ні стріл, ані звичайної палиці. І в мене нема зброї. Скінчиться запас
у рюкзаці - не буде що їсти. Коріння і стеблини рослин - не про мене...
Як Адам добуває м’ясо,  я  побачив  того ж дня. Було це після відпочинку, коли сонце підбилося над
горами.  Ми  вже  спустилися  з  лук  до  горіхових  гайків.  В  одному  з них і
влаштували  перепочинок.  Наперед  скажу, що Адам багато спить. Позначається тут
висота  чи  потреба  швидко  відновлювати  сили,-  не  знаю,  але,  якщо Адам не
рухається,  то  дрімає  чи  засинає.  Мені здається, що в Адама день сплановано:
ранок  -  час для сніданку, опівдні тривалий відпочинок, увечері знову добування
їжі,  полювання. І в просторі Адам орієнтується свідомо, він не ходить навмання.
Можливо,  у  нього свій район - плантації та мисливські угіддя: волоський горіх,
жолуді,  коріння  й трави, полювання дає йому доста їжі, за житло правлять скелі
і зарості. Видно, Адам не новачок у тутешніх місцях.
Ми  вже  проминули кілька горіхових гайків, коли раптом Адам зупинився, розсунув
гілля  і  поліз  у  гущавину.  Це  було саме вчасно для нас обох: шерсть на його
спині  змокла  від  поту, я ледве переставляв ноги. Слідом за ним у хащі поліз і
я. Тут було прохолодно. Ми заснули.
Я  не  боявся, що Адам скористається моїм сном і втече. Якби йому схотілося, він
заховався  б  од  мене  в  будь-якій  розколині.  Але  цього  не  сталося, і тут
доводилося  думати  так: або він мені симпатизував, або зовсім не помічав. Перше
для  мене було б приємніше, хоч я не міг зрозуміти, чим викликав у нього довіру.
Тим, що безпомічний, беззбройний?
Я  прокинувся перший і, мабуть, тріснув гілкою, коли повернувся, щоб глянути, чи
тут  мій  супутник.  Адам безшумно підвівся, повів головою в один бік, у другий,
при  цьому  плечі  його  разом  з  головою хиталися праворуч і ліворуч; так само
нечутно  став  на ноги, вийшов з нетрів. Я продирався за ним. Він був уже метрів
за   двадцять,   йшов   уздовж   узлісся.   В   кожному  його  русі  відчувалася
цілеспрямованість - хода широка, руками розмахував сильно.
Але  ось  чагарі скінчилися. Адам пішов повільніше. Я наздогнав його. Перед нами
був  порослий  травами виярок: невеличка зелена оаза, що загубилася в скелях. За
формою  виярок  скидався на клинок, вістря якого впиралося в розколину, що вела,
мабуть,  до  іншої  долини.  Сонце  сідало  позад  нас, освітлювало жовті скелі.
Зелень  і  жовтизна, пахощі квітуючих трав змішувалися, і виярок, здавалося, був
заповнений  свіжим  прозорим  медом.  В  гирлі  виярка височіли купи каміння. Що
ближче  ми підходили, то обережнішими ставали Адамові кроки, рухи. Я подумав, чи
не побоюється він чогось, може, хижака? Але це було не так: Адам полював.
Мені  давно  слід  було помітити, що вздовж виярка тягнеться витолочена копитами
стежина.  Тут  проходили стада гірських козлів. Адам знав її, знав, коли тварини
спускаються  до  водопою. Підійшовши до виярка, він схилився до землі і ніби щез
між  камінням.  Я  теж  сів  на  камінь,  міркуючи, що далі йти не варто, аби не
заважати йому полювати.
Повіяв  легкий,  по-вечірньому  прохолодний  вітерець.  Жоден  звук не порушував
тиші.  Сонце  сіло  за  гори.  Жовті  осики стали оранжеві, потім червоні, потім
бурі.  Повітря  було  таке прозоре, що предмети навіть на великій відстані можна
було  роздивитися  ніби  крізь  побільшувальне  скло. Я бачив горловину ущелини,
стежину,  каміння,  де  заліг  Адам.  А  от коли підійшли тварини, я не помітив.
Раптом  з  каміння  виріс Адам і жбурнув, як мені здалося, брилу в траву. Тут же
він  сам  стрибнув  услід  за  брилою,  і  за  мить я почув різкий крик тварини:
гірський козел бився в Адамових руках. Увечері ми розмовляємо.
- Не ображайся, - кажу я Адамові. - Сире м’ясо мені не підходить.
-  Йа-а...  -  непевно відгукується Адам і стежить за тим, як я готую страву. На
щастя,   в  мене  збереглися  таблетки  сухого  спирту  і  дюралевий  футляр  од
лічильника, що мені править за полумисок.
- Зварю юшку - не відмовишся?
-  Йа-а...  -  відповідає Адам. Він і сьогодні поділився зі мною здобиччю. Зараз
його цікавить блакитне полум’я  і  всі  рухи, котрі я проробляю над бляшанкою. Приготування юшки затягується,
Адам  насилу  переборює сон. Мені хочеться пригостити його стравою і, щоб він не
заснув, я займаю його розмовою:
- Солі в нас нема. Перцю духмяного теж. Але юшка все одно буде...
Час  од  часу  я змушений забувати про дюралевий полумисок: плече розпухло, ліву
руку  я  підтримую  здоровою  правою;  ми  сидимо  під  навислою скелею, в ніші,
видовбаній вітром чи морозом.
-  От  якби  ти  полікував мені руку, - кажу я Адамові. - Певно, плечовий суглоб
вивихнуто. Але ти, мабуть, нічим не зарадиш...
- Уф-ф... - зітхає Адам, шкодуючи, що не може допомогти.
Мені  подобається оте “уф-ф”. Адам лагідний хлопець. Шкода, що він більше нічого
не  може  сказати.  Чи є в нього родичі? Де вони? Чому він блукає один, де буває
взимку?
Але  ось  юшка  готова.  Адам  спостерігає,  як  я,  обпікаючи пальці, витягаю з
бляшанки м’ясо, охолоджую.
- Ще мить, - кажу. - Хай лишень прочахне.
Викладаю перед ним галети і шоколад - увесь свій аварійний запас.
Вареного м’яса  Адам  не  їсть. Не торкнувся і юшки, галет не бере; я хотів пригостити його
галетами  ще вдень, та він і тоді не взяв. Можливо, вони здаються йому запиленою
рінню? Зате шоколад Адамові смакує. Він довго розжовує шматочки, прицмокує.

На  світанку  повторюється кружляння по горах: ті ж луки, той самий пошук їжі. Я
йду  за  Адамом  і  думаю  про  його життя: сьогодні те ж, що і вчора, завтра те
саме, що й сьогодні. В ім’я  чого? Щоб прожити ще один день?.. Дивне існування, його й життям не назвеш. У
чому  Адамові радощі, пристрасті? Чи є в нього бажання, думки, прагнення? Згадую
диких  козлів:  з  дня  в  день ходять вони тим виярком на пасовисько і водопій.
Трапляється,  гинуть. Але забувають і знову йдуть звичною стежкою. Невже так і в
Адама?  Хай  у  нього більше сили, більше кмітливості й розуму. Однак в іншому -
те  ж саме. Це жахливо. Другий день я блукаю луками і вже ненавиджу їх. Але Адам
уже не молодий: у бороді сивина, на голові й на грудях теж сиве волосся.
Ми  йдемо  з  одного  виярка  до другого через луки, ручаї, завали каміння. Я не
зважаю  на  них,  усе  мені  здається  схожим одне на одне... Я зайнятий собою і
своїм болем. З спідньої сорочки зробив перев’язку  для  руки.  Втім,  біль  не вщухає ні на мить, кожний крок віддає у плече.
Мені  потрібний відпочинок. Як це пояснити Адамові? Морщусь і стогну, показую на
руку, проте Адам не розуміє мене. Байдуже створіння!
Сонце  вже  підбилось височенько, пече нестерпно. Адам іде вниз. Він притомився,
рухи стали повільні, мляві.
Спускатися легше, я майже наступаю йому на п’яти.  От  уже близько зарості. Чомусь Адам бере вбік - побачив пташине гніздо? -
а я йду прямо.
І  весь час озираюсь: чи піде він за мною, чи обере інший шлях? Адам іде слідом,
але  я одним оком стежу за ним. Ось і кущі. Обминаю один кущ, другий, виходжу на
галявину  і,  ні  про що не думаючи, простісінько натрапляю на барса. Він кроків
за  шість  од  мене. Якусь мить роздивляюсь його, і перше враження - усе в ньому
гарне  і  досконале:  очі  перекреслені чорною блискавкою згори донизу; зігнуті,
готові  до  стрибка лапи, довга, всипана темними кільцями спина, і ще далі білий
кінчик  хвоста.  Ось  він  стрибне, повалить, зімне. Ця думка приголомшила мене,
прикувала  на  місці, позбавила волі. В мізках, як в арифмометрі, стугоніло одне
слово: кінець...
Ледь  помітно  барс  підтяг  перед  стрибком  задню  лапу.  У  цю ж мить жахливі
руки-клешні  схопили  мене й жбурнули на траву. Там, де щойно був я, стояв Адам.
Не  млява, стомлена спекою людина, а люта звірина: очі йому звузилися, шерсть на
потилиці  й  спині здибилася. Якщо для мене була несподіваною зустріч із барсом,
то  для  барса  не  менш  несподіваною  була  зміна осіб. Замість напівмертвої з
переляку  нікчеми,  котру  можна  було  знівечити  ударом  лапи, перед ним стояв
господар  Гімалаїв.  Звір  заревів.  Уникнути зустрічі вже не можна було - увесь
він  мов  зведена  пружина,  -  вступати  в  бій  з  найсильнішим з усіх ворогів
небезпечно,  а  відступати  пізно.  Тварина  виміряла  стрибок, щоб не схибити й
накрити  людину всією своєю вагою і силою. Адам розумів це, він пригнувся, майже
присів,  витягши наперед могутні руки. Він стежив за кожним порухом звіра, точно
вгадуючи його дії.
Я  дивився  на  Адама.  Я  бачив  його в ці дні за різних обставин: на луках він
нагадував  селянина,  що прополює грядки, на полюванні - мисливця. Зараз це була
тварина, сильна і нещадна.
Вони  стрибнули  водночас. Барс сподівався впасти на людину усіма чотирма лапами
й  підібгав  задні  у  ті  частки  секунди,  доки  тривав  стрибок. Але в момент
найвищого  зльоту,  коли тіло тварини розпласталося в повітрі, Адам опинився під
черевом  барса,  схопив  його  за  задні  лапи.  І вже не дав йому опуститися на
землю.  Могутнім  рухом  він  розкрутив  барса над головою і, вклавши в останній
ривок усю силу, вдарив об камінь...

Уперше  за  час  мандрів із Адамом я втратив свідомість. Галявина, кущі попливли
перед  очима,  все  запнула  темрява. Переживши жах снігової лавини, я думав, що
нічого  страшного зі мною не станеться. Поблукаю з Адамом, поспостерігаю за ним,
дістануся  людського  житла, - увесь час я поглядав униз, у долину: чи, бува, не
синіє  десь димок? Ця безтурботність, напевно, була навіяна цивілізацією. Більше
того,  зустріч  із  Адамом  -  твариною  чи людиною - не пробудила в мені навіть
почуття  небезпеки  чи  тривоги.  Тільки  зустріч віч-на-віч із барсом - та й то
якусь  мить  я  милувався твариною, ніби в зоопарку, - і сутичка, що розігралася
на  галявині,  відкрили  мені  світ, де я перебував. Цей світ зламав мене, нерви
мої не витримали.
Не  знаю,  скільки  я  марив.  Отямився  від  болю  в  плечі - Адам торсав мене,
намагаючись  розбудити.  Я  встав  на ноги і, хитаючись, пішов геть од галявини.
Недавня  подія згадалася мені до найменших подробиць. Барс розтерзав би мене. Не
вірилося,  що  я живий; гори, небо здавалися сірими, мов укриті пилом. Довго йти
я  не  міг і, скориставшись тим, що Адам вибрав місце для відпочинку, зупинявся,
впав мов підкошений поруч нього.
Нервове  потрясіння  і  хвороба  спричинилися  до  марення.  Вночі  я  кидався в
гарячці,  не давав спати Адамові, вранці не міг стати на ноги. Адам бачив, що зі
мною  коїться  щось  погане,  але допомогти мені не міг. Удосвіта його вже мучив
голод  - напередодні він не ходив на полювання. Кілька разів він пробував іти на
пошуки  їжі,  але  я  кликав:  “Адаме!”,  і  він лишався. Нарешті він сів поруч,
мабуть,  змирившись  із  тим,  що  залишити  мене  не  можна.  Обличчя його було
зосереджене,  брови  насуплені  -  Адам  думав. Я то непритомнів, то приходив до
тями,  а  він  усе  сидів  непорушно і думав. Опівдні, коли сонце, що весь ранок
блукало  в  тумані,  визирнуло,  і  я  лежав,  зігрівшись,  позбувшись противної
судоми,  Адам  раптом  підвівся і подався геть. “Адаме!” - гукнув я. У відповідь
затріщали  кущі  -  Адам побіг. Мене пойняв відчай, я поповз, продираючись крізь
хащі,  але  сили  щомиті  залишали  мене і, коли я вибрався на галявину, то далі
повзти  не  зміг.  Припав  обличчям до землі і заплакав. Од жалю до самого себе,
від  жорстокості Тедді, Адама, котрі кинули мене напризволяще. Але що міг вдіяти
Адам?  Усе,  що  було  в його силах, він зробив. Навіщо йому морочитися зі мною?
Адам  - частка природи. В його розумінні і я частка природи. Слабша частка, бо в
природі  виживає  сильніший.  Якщо я не можу рухатися, добувати їжу, боротися, я
вже  мертвий.  Така  нещадна  логіка. Не сидіти ж, не оплакувати мою слабкість -
сентиментальність тут ні до чого.
Минали  години. Сонце здіймалося все вище. Я ховався від нього в затінок. Мучила
спрага.  Усю  ніч  мені  хотілося  пити,  і  тепер  спрага  затьмарювала  розум:
здавалося,   наді  мною,  а  може,  в  мені  самому  безупинним  колом  кружляла
чудернацька  чорно-біла  ніч.  Коли  сходила  біла  половина  кола,  я намагався
якомога  глибше  зітхнути,  бо чорна половина тягла мене в прірву, де не було ні
світла, ні повітря. І так безперервно - вгору, вниз, угору, вниз...
Потім з’являється  Тедді. “Плюймо на паскудні Гімалаї!” - регоче він. Я відштовхую його,
намагаюсь  вилізти  з  чорної  безодні.  “До  яхт-клубу!  В маклери!” - горлає й
кривляється  Тедді,  і  я  люто  ненавиджу його. Від ненависті мені легшає, біле
коло підіймає мене вгору. Тут я набираю повні груди повітря і кличу:
- Адаме!..
І  Адам  приходить.  “Ти?”  - я не вірю очам. Адам кидає з плечей козеня. Козеня
живе і рябе - шерсть його в сонячних плямах.
Тут  знову  починається  марення:  Адам закидає козеняті голову, встромлює в шию
міцні  білі  зуби. Кров він засмоктує собі в рот, і коли щоки віддуваються, наче
за  кожною  по  яблуку,  Адам  тягнеться  ротом  до  мене.  “А-а-а!” - кричу я і
відштовхую  Адама, як щойно відштовхував Тедді. Але коричневе обличчя наді мною,
губи  торкаються  моїх  губ.  “А-а...”  - щоб не захлинутися, ковтаю теплу пряну
рідину.  Вона розливається жаром по тілу і вгамовує спрагу. Потім я дихаю, дихаю
і  дивлюся  на  небо:  крізь  гілля  і  листя  воно  здається  смарагдовим, наче
індійський шовк.
- Адаме...
Він  сидить  поруч,  зіщулившись,  наче  дід.  Мені  здається,  що в його очах -
смуток.  Козеня з перекушеною горлянкою лежить на землі. Я намагаюсь не дивитися
на нього.
-  Адаме,  - кажу я, - пробач. - Мені соромно, що я зневірився в ньому, коли він
пішов  по  козеня.  Він хотів вилікувати мене і робив це так, як робили на землі
сотні  віків  тому.  Він не знає, що мені потрібно інше - у мене вивихнута рука.
Але я вдячний йому. - Я не знав, що ти повернешся, - кажу я.
Здаля,  з-за вершин долинає дивний звук. Дуже знайомий, але я не можу визначити,
що  це.  Не  шум  вітру і не спів ручаю. І не шамотіння дощу. І не гуркіт грому.
Адам чує його і лякається.
- Вертоліт! - здогадуюсь я.
Намагаюсь  підвестися,  вилізти  з  кущів.  Де  повзком,  де навкарачки дістаюся
середини галявини.
- Вертоліт! - горлаю я і непритомнію.
А  потім  бачу, як біля мене упадають люди: пілоти, Люсьєн Тома з нашого табору.
Вони підводять мене, втягують у люк вертольота.
- Адаме! - кричу я. - Адаме! - вириваюся з їхніх рук.
- Джонні, ти мариш, - заспокоюють вони мене. - Поглянь на себе, який ти...
-  Адаме!  -  Я відбиваюся від них здоровою рукою. Але їх троє. Вони заштовхують
мене до кабіни.

Про історію мого порятунку я довідався пізніше.
Лавина  відгуркотіла  на протилежному від табору боці. Тедді повернувся до групи
один.
- Де Джонні? - спитали його.
Тедді показав на свій пасок:
- Розв’язалася мотузка...
Мене шукали. Винишпорили увесь схил і не знайшли.
- Я сам бачив, - стверджував Тедді. - Його одразу накрило снігом.
І йому повірили.
На  вершині  гори  поставили  лічильник - із запасних, що були в експедиції. Вже
складали  намет,  коли  Олівер  Хові  побачив  орла.  Той пролітав над ущелиною,
тримаючи в кігтях щось довге.
- Змія!
- Ліана... - почулися здогади.
- Альпійський лінь!
Хові  схопив  рушницю.  Він  був  кращим  стрільцем  і  на  очах усіх довів свою
майстерність.  Орел  із здобиччю впав на сніг. В його кігтях був кінець мотузки,
навскіс відрізаної ножем.
За  годину Тедді йшов геть. Йому кинули бляшанку консервів і льодоруб. Йшов він,
втягнувши  голову в плечі і часто озираючись, чи не втелющать йому кулю в спину.
Але ніхто не хотів бруднитися. Тоді й викликали вертоліт.

А що Адам?
Переді  мною  десятки  книжок,  учених  трактатів і просто домислів “про снігову
людину”,  непальського  йеті,  троглодитових людей. Я розмовляв з найвидатнішими
антропологами.  Кожний  з  них прагнув викласти свої гіпотези, погляди. Усі їхні
твердження,  здається  мені, не варті однієї-єдиної статті російського професора
Поршнева.  Він  висловлюється  одверто:  “снігова  людина”  -  нісенітниця. Коли
йдеться  про  таємничу істоту, що є в Тібеті чи Гімалаях, то вона зовсім не живе
в  снігах.  Вона  може  перетинати  снігові схили, переходити з долини в долину,
залишаючи  відбитки  ніг  на  снігу.  Але  питання  не  в тім, що ми стріли нову
істоту,  а  в  тім,  де  ми  розійшлися  з нею на шляхах історії. Це, - твердить
професор,  -  залишкова  парость  людини  неандертальської.  Це  релікт,  котрий
зберігся  в  важкоприступних  місцях  нашої планети. Маємо на оці пережилих свої
століття неандертальців, котрі нині вимирають...
Зустріч  з  Адамом, проведені з ним три дні дають мені право приєднатися до цієї
думки.
Скептики  -  вони  є  серед  моїх  недругів і друзів - сумніваються, чи був Адам
взагалі.
-  Коли  був,  - запитують вони з моторошною іронією, - то чому один, а не два і
не три Адами?
Чому  один, я не відповім, але як будь-яка сторона в обопільній суперечці я можу
мати  свою  думку:  Адам  був одинаком у цій долині чи, може, й у всіх Гімалаях,
через  що  він  з  такою  прихильністю  і  поставився до людини. Це був останній
неандерталець.
У свою чергу я ставлю скептикам свої запитання:
-  Хто  звільнив  мене  з  лавини,  переніс  до  ущелини  і  потім три дні водив
гімалайськими схилами? Хто вбив снігового барса? Хто приніс козеня?
Про  козеня  мене питали тисячу разів; льотчики підтверджували, що горло в нього
було  прокушене.  У  мене  вивихнута  рука,  мене підібрали в такому стані, що я
навіть мухи не здатний був убити.
Я  закінчив  статтю  в  Майамі-Біч,  у  Флоріді,  де  я відпочиваю. Рука зажила.
Душевні  травми  загоїлися. Друзі й рідні зробили все, щоб оточити мене спокоєм.
Але  я  не  сказав  їм  про  одне,  хай це буде для них несподіванкою. Я поїду в
Гімалаї  і  розшукаю  Адама.  Мені  скажуть,  що це безумство, відмовлятимуть од
поїздки.  Але  я  бачу  Адама,  як  він  сидить, зіщулившись, коли я марив, бачу
смуток його очей. Цей смуток - людський.
Не  можу  визначити,  що  тягне  мене,-  мрія  дослідника чи прагнення допомогти
Адамові.  Навряд  чи  я  зможу  допомогти.  Але він врятував мене, а я навіть не
віддячив йому.
Можливо, це сентиментальність? Увага друзів, лагідний океан розм’якшили  мене,  вичавили  сльозу?  Тоді  мені  краще  лишатися  тут. Але я поїду.
Підпишу статтю і поїду.
На  пляжі  я  абоную  постійне місце - з восьмої до одинадцятої ранку. Сюди мені
приносять пошту і книжки.
Коли  надійшли  гранки  статті,  на пляжі зі мною був Оноллі, доцент Чікагського
університету, етрускознавець.
- Цікаво, - спитав він, побачивши редакційний конверт, - як ви назвали статтю?
Я показав назву.
- О! - вигукнув Оноллі. - Неандерталець!
Повз  нас  проходила  купка  “золотих  бебі”,  як тільки не називають нудьгуючих
гультяїв! Попереду дибав паруб’яга, зарослий коричневим пухом, з волячою шиєю та здоровенними кулаками.
- Тедді Гойлз! - забув я про гранки. - Це ж Тедді Гойлз!
-  Так,  -  ствердив  Оноллі.  -  Син  директора “Юнайтед Індіен Бенк”. Між нами
кажучи,  пройда,  яких  мало  на  світі:  підробляє  на чеках батьків підпис, не
гребує гендлюванням старими автомашинами. Справжній неандерталець!
- Як ви сказали? - перепитав я. - Неандерталець?
Я  знав  за  Тедді дещо гірше за підробку автографів. Але навіщо Оноллі приклеїв
йому слівце з моєї статті? Це ображає Адама.


©  ГРІШНОВ  М. М. Останній неандерталець: Фантастичні оповідання. - К.: Веселка,
1972. - 164 с. - (Пригоди. Фантастика).
© ТИХОНОВ Борис, переклад з російської, 1972.
