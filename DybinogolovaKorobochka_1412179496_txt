Дубиноголова Коробочка
Гоголь Микола


      Мчить по безкраїх російських дорогах \"досить красива ресорна невелика бричка\", а в ній - зовсім нова для Росії кінця 30-х років XІX століття особа - Павло Іванович Чичиков. Він захоплений небаченою, нечуваною досі ідеєю - скупкою \"мертвих душ\". Павло Іванович справив уже враження на губернатора, зачарував Манилова, готового навіть сплатити йому купчу, а тепер прямує до поміщиці Коробочки.
      Темрява. Дощ. Коло закритих воріт гостя вітає собачий хор з такої кількості солістів, що можна припустити: сільце величеньке. І зустрічає порядна господарка - \"жінка літня, у якомусь спальному чепці, надягнутому нашвидкуруч, із фланеллю на шиї\".
      У будинку все старовинне: і стародавні шпалери, і стародавні дзеркала з закладеними за ними знов-таки стародавніми колодами карт, і захриплий від років годинник. Він ще натужно йде, але час тут явно зупинився, і не тому, що він прекрасний, а тому, що нема кому йти в ногу з ним. Усе - як в уповільненій зйомці: і хода, і мова, і рух думки. І сама господиня, начебто сліпа і глуха одночасно. Вона нічого не бачить, не чує і не знає. А про що не чула і чого не знає, того, вважай, не існує. Так, на її думку, немає ані Манилова, ані Собакевича. Якби вона своїми очима не бачила Чичикова - і його б теж не було.
      Але сама Коробочка реальна, як і її служниця Фотинья, що принесла гостю перину, подушку і простирадло. Гостинності Коробочки немає межі: чи не хоче добродій випити чаю? Чи не треба потерти спину, чи не почухати п'яти, як любив це робити на ніч покійний чоловік?
      Вона перебуває в домашньому едемі, прикрашеному райськими птахами, під охороною самого Кутузова, портрет якого висить серед цих писаних олією птахів. По двору бродять реальні птахи - індички і кури, з якими спілкуються, вірніше, перехрюкуються свині. За всією цією живністю - нехитрий сільський пейзаж із фруктовими садами і городами. Врожай довірений опудалам з розчепіреними руками. На одному з них - чепець господарки, теж своєрідного опудала - мумії, яка давно зупинилася у своєму розвитку. Вона ніби живцем поховала себе в пістрьових мішечках, шкатулочках, у покупках і продажу прядива і меду. А тепер от, треба ж, якісь душі в неї купити готові! Та й як витягати їх для продажу? \"Невже хочеш ти їх відкопувати з землі?\" - здивовано запитує вона в \"покупця\" Чичикова.
      Вичерпно і точно назвав він свою благодійницю - \"кріпколоба\" і \"дубиноголова\". Дійсно, не достукатися до її курячого мозку. Не випадково ж і вікно її хати дивиться не на світ, а на курятник.
      Головне для неї - \"не зазнати збитку\". Адже все й усі в неї на обліку, без записів напам'ять пам'ятає і вісімдесят душ живих, і вісімнадцять померлих. Шкода їх дуже - не як людей, звичайно, а як працівників. От згорів від горілки коваль (\"тільки синій вогник пішов\") - хто тепер коней підковувати буде?
      Не продешевити б: гарний майстер був та й інші - славний народ. Бог з ними, що померли. Продати б їх подорожче! А якщо не вдасться - \"може, і в господарстві як-небудь під щось знадобляться\".
      Напрочуд яскраво і соковито виписані Гоголем поміщики: їхні портрети, мова, ставлення до ідеї Чичикова, вся навколишня обстановка. Але навіть усього цього виявилося Гоголю замало для опису Коробочки. Знадобився ще і висновок: \"Інша і поважна, і державна навіть людина, а на ділі виходить цілковита Коробочка\". І, нарешті, останній штрих: селянська дівчинка Пелагея - власність Коробочки і її віддзеркалення. Вона знає дорогу, але не знає, де право, а де - ліво. І, плутаючи стовпову дорогу з трактом, залишається задоволена тим, що одержала мідний гріш і посиділа на козлах. А чому ще могла порадіти приватна власність Коробочки? Вона цілковито завершує портрет Настасі Петрівни - єдиної дами в галереї поміщиків, що за життя стали \"мертвими душами\".