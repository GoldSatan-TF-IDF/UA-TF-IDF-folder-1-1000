На траверсі Бета Ліри
Михановський Володимир


Я любив на дозвіллі потеревенити з старпомом. Знав він вельми багато, пам’ять мав надзвичайну, до того ж у нього був гострий оригінальний розум, і старпом вважався найцікавішим у нашому колі співрозмовником. Щоправда, коло це було досить обмежене; ішлося про екіпаж “Ізольди” - прямоточного іонольота класу А. Проте я певен, що і серед більш вимогливого, ніж наше, товариства Георгій Георгійович користувався б неабиякою популярністю, незмінним успіхом.
Ми сиділи в продовгуватій кают-компанії. Крім нас двох, тут не було нікого. Рівномірне матове світло - за спектром воно збігалося з денним світлом такого далекого від нас Сонця - заливало приміщення. Стіни кают-компанії були напівпрозорі, і по них весь час рухалися світні плями. Це створювало напрочуд рівний, бадьорий настрій і вабило до відпочинку. За бажанням можна було міняти рухомий малюнок стін. Так, наш молодий штурман Валентин Орленко найбільше любив вмикати імітацію снігової завірюхи. “Снігові вихори” скажено крутилися, зливаючись часом у суцільні білі смуги, стіни каюти, здавалося, розсувались і зникали. В повітрі стереофонічно лунав Перший скрипковий концерт Чайковського, і Валентин, залізши з ногами в широке пластикове крісло, міг годинами слухати музику далекої Землі. Маленький, худий, він у ці хвилини був схожий на підлітка.
- Мороз і сонце, день чудовий... - говорив він високим юнацьким голосом. 
Я знав, що в ті хвилини він марив фантастично далеким Сибіром - своєю батьківщиною.
Ми вже встигли переговорити з Георгієм Георгійовичем про всяку всячину. До мого чергування лишалося ще хвилин двадцять.
- Як дивно все-таки, - задумливо сказав старпом. - Висить наша “Ізольда” в просторі. Навкруги - порожнеча, в якій палахкотять безмежно далекі зорі. 
Георгій Георгійович повернув рукоятку, і день у каюті вмить згас. Стіни, ставши абсолютно прозорими, зникли, розчинившись. Ми висіли тепер у вугільно-чорному просторі, і на нас звідусіль дивилися, не кліпаючи, очі нерухомих зірок. Незважаючи на колосальну швидкість, здавалося, що “Ізольда” стоїть на місці.
- Як дивно, - повторив Георгій Георгійович. - Для нас будь-яка зірка - лише блакитна порошинка, не більше. А навкруги простягається волохатий космос, і проміння його розсіюється в безмежжі. Та ось ми наближаємось до однієї з таких порошинок. Повільно, страшно повільно... Минають довгі роки. Порошинка виростає в крапельку, що наливається червоним, синім або смарагдовим світлом. А час іде, і крапелька все збільшується, набухає на очах. І ось вона вже затуляє для тебе півсвіту. Ти висаджуєшся на новій планеті. І відтепер вона стає твоїм світом. - Георгій Георгійович помовчав. - Краплина розкидає навколо тебе гори, розверне ліси, розхлюпає моря, опереже небаченим обрієм. І все це - блакитна порошинка.
Я мовчав, вдивляючись у небачені сузір’я, що оточували мене звідусіль.
- Минають дні, - вів далі Георгій Георгійович, і його глухуватий голос бринів сумом. - Дорога кличе тебе далі. І знову вихоплюється полум’я з дюз, і ти вмикаєш старт. А твій світ, з яким ти встиг зжитися, який справді став твоїм світом, - де він? Він уже тікає від тебе, провалюючись униз. Все нерозбірливіші його обриси, що стали рідними. Тануть гірські піки. Моря огортають тумани. І планета, яку ти покинув, уже - крапля, що на очах перетворюється на блакитну порошинку. Ти покидаєш світ, з яким зріднився. Ти покидаєш там, унизу, частку свого серця.
Георгій Георгійович клацнув вимикачем, і ми знову повернулися з зоряного світу в затишну кают-компанію.
У мене перед очима все ще стояла картина Великого Простору, закутого в безгоміння. Всі зорі у ньому здавалися однаково далекими від “Ізольди”, і лише одна з них, подвійна, Бета Ліри, помітно виділялася серед інших. Вона ніби розбухла і світилась яскравіше за своїх сусідок. На неї був націлений сріблястий ніс “Ізольди”.
- Як твоє господарство? - спитав старпом.
- Енергетика в порядку, - відповів я.
- А самопочуття?
- Нівроку.
- Ні на що не скаржишся? 
- Ні, а чому?.. 
- Сьогодні вранці штурманові стало погано. Він навіть знепритомнів.
- Валентин? Що це з ним?
- Нічого не відомо. Про це знають лише судновий лікар, капітан і я. А тепер і ти. Не кажи поки що нікому...
- Зрозуміло.
- А за Валентином постеж. Щось не подобається він мені останнім часом.
- Чим саме? - спитав я. 
З Валентином ми приятелювали.
- Побачиш сам, - ухильно відповів Георгій Георгійович. - Не хочу нав’язувати своїх висновків.
Я пішов на чергування.
Блакитна струминка осцилограми бігала по координатній сітці, повідомляючи, що двигуни корабля працюють нормально. Ніщо не віщувало лиха. Чи міг я припустити, які грізні події захльоснуть незабаром “Ізольду”?
Після вахти я вирішив зайти до Валентина. Побачивши мене, він чогось зніяковів. Незграбно підвівся з-за столу і накрив якусь річ аркушем ватманського паперу. Я вдав, ніби нічого не помітив.
- Ти з чергування, Володю?
- З чергування.
- Я теж... щойно... - Валентин затнувся. - Сідай. Тільки в шахи не гратимемо: чогось нездужається.
Я уважно подивився на Валентина. Обличчя його було червоніше ніж звичайно і якесь сонливе.
Ми помовчали. Валентин раз у раз кидав потай нетерплячі погляди на аркуш ватману. Здавалось, він чекає, поки я піду, щоб безперешкодно вершити перервану справу.
“Схоже, щось винаходить, - подумав я. - Чому ж він ховається, дивак? А втім, це його справа. Не буду настирливим”.
- Здається, я невчасно? - непевно бурмочу. - Мабуть, піду, пізніше зайду, - додав я, підводячись.
- Ні, ні, - запротестував Валентин, - зачекай, будь ласка, не поспішай. Я повинен розповісти тобі...
Я сів.
- Бачиш... - язик Валентина почав заплітатись. - Я, либонь, посплю з годину, а потім уже побалакаємо. Зараз я просто не в змозі...
- Ну що ж, - знизав я плечима, - як знаєш. А як ти себе почуваєш? Може, в тебе температура? Викликати лікаря?
Я простяг руку до екрана виклику, але Валентин енергійно схопив мене за плече.
- Що ти, що ти, я зовсім здоровий! Просто не доспав трохи - і все.
Повернувшись у свою каюту, я довго думав, що може означати незвичайна поведінка Валентина. Що з ним діється? Які в нього з’явилися таємниці від мене? Може, він справді нездужає. Треба було все-таки запросити до нього нашого Дмитра Анатолійовича. Чому Валентин не схотів його викликати?
“А зрештою, капітан і старпом щось знають. Хай вони й вирішують”, - подумав я, засинаючи.
Це трапилося чотири дні тому. (На “Ізольді”, як і на більшості зорельотів, штучно підтримувався життєвий ритм, що відповідав добовому циклу землі.)
Прийшовши з чергування, штурман Орленко знову відчув себе погано. Він відклав убік мікрофільм і ліг у гамак. Але сон не приходив. Тоді Валентин увімкнув “сонний вітер”. Звідусіль на нього ринули струмені іонізованого повітря, гамак почав мірно погойдуватись, водночас полинула заспокійлива музика. Цією установкою корабельний лікар дозволив користуватися не частіш як двічі на тиждень, і зазвичай вона впливала чудодійно. Людина негайно провалювалася в глибокий сон без сновидінь, і прокидалась, прекрасно відпочивши. “Сонний вітер” незамінний, коли екіпажу треба гарно спочити перед висадкою на нову планету.
Але цього разу не допоміг і “сонний вітер”. Не спалося. Валентин розплющив очі. Коли вони трохи звикли до темряви, він помітив на стіні, просто перед собою, пляму. Вона тьмяно світилася. Це було якесь незвичайне світло. У всякому разі, Валентинові раніше не доводилося такого бачити.
- Що за дурниця? - бурмотів штурман, протираючи очі. 
Пляма на стіні не щезла.
Зіскочивши з гамака, Валентин ступив до стіни. Увімкнути світло він забув. Від незрозумілого хвилювання йому перехопило подих. Штурман обережно доторкнувся до плями і скрикнув, одсмикнувши руку: світло на стіні лилося з якогось наросту.
Валентин кинувся до дверей, потім передумав і ввімкнув світло. Спалахнули люмінесцентні панелі, і зразу стало видно як удень. Валентин уважно оглянув стіну. Пляма зникла. Він ретельно обстежив кожен сантиметр стіни, але нічого не виявив: стіна була чиста.
“Чи не примарилось мені?” - подумав він.
Штурман вимкнув світло. І знову на стіні з’явилася пляма. Тоді, помітивши місце і ввімкнувши світло, він став обмацувати стіну. Нарешті наткнувся на нарост, що точно повторював малюнок пластика стіни.
“Мабуть, здулася стіна внаслідок деформації. Але звідки світіння”? - не розумів штурман.
Нарост виявився пругким. Валентинові здалося, що він зменшується під рукою, ніби розповзаючись по стіні. Схопивши зі столу скальпель (штурман підчищав ним креслення), він почав обережно зішкрібати нарост. Через кілька хвилин у нього в руці лежала безформна грудка кольору слонової кістки - як і колір стін каюти. Але тут на очах грудка почала темніти, наливаючись звідкілясь із прозорої глибини темною фіолетовою рідиною.
“Що як вона радіоактивна?” - обпалила думка. Кинувши грудку на стіл, Валентин підніс до неї кишеньковий лічильник Гейгера. Але чутливий лічильник мовчав: радіоактивності не було. Полегшено зітхнувши, штурман сховав лічильник у нагрудну кишеню.
Втома безслідно зникла, штурман відчував тепер незрозуміле збудження. Він сів за стіл і заходився уважно розглядати грудку. З пругкої фіолетової гуми вона перетворилася тепер у ромбоподібний кристал, що мерехтів синім вогнем. Штурман крутив його в руках, розглядав на світло, торкався жалом скальпеля. Але гостра сталь не залишала на твердій поверхні кристала жодної подряпини.
Захоплений, забувши про все на світі, з розколошканим чубом і палаючими очима, Валентин скидався на людину, яка перша висадилась на Марсі і жадібно розглядала всі дивовижі, що їх щедро розсипав на шляху відважних космос.
Зиркнувши на годинник, Валентин жахнувся. Минуло шість годин, відколи він сів за стіл з цією штуковиною.
В бездонній глибині кристала йому ввижалися мінливі, дивовижні картини, він розрізняв якісь пульсуючі жилки і кольорові цятки, сфери, що переливалися всіма кольорами райдуги, і якісь рухливі фігурки...
За п’ятнадцять хвилин він має бути в штурманській рубці, скоординувати показання приладів і потім доповісти капітанові, як триває політ.
Валентин взяв із настінної висувної шухляди чисту носову хусточку і загорнув у неї кристал, потім сховав свою знахідку в найдальший куток шухляди і знову засунув її.
В чутливій тиші пролунав мелодійний гонг, закликаючи всіх, хто вільний од роботи, на зарядку. На “Ізольді” наставав “світанок”.
Після звичної доповіді капітанові - доповідали раз на дві доби - Валентин бігцем повернувся до своєї каюти.
Я здибався з ним біля центральної рубки. Штурман буквально налетів на мене і, хутко вибачившись, помчав далі.
- Чекай-но, - зупинив я його. - Ти вільний?
- Ти вільний? - мов луна повторив Валентин. 
Мабуть, на моєму обличчі було написано таке здивування, що штурман опам’ятався.
- Не спав цілу ніч, - винувато посміхнувся він. - бачиш, навіть обмовлятись почав.
- Що ж таке?
- А-а, дрібниці.
- Може, цікавий мікрофільм?
- Щось схоже.
- А що зараз робитимеш?
- Піду досипати.
- Шкода, - сказав я, - в сферозалі йтиме “Волзька пісня”, ми б разом... Ну, що поробиш. Бажаю гарних снів. Тільки обіду не проспи! - крикнув я навздогін.
Валентин був чудовий хлопець, але з дивиною. То раптом він починав страшенно ніяковіти, губився й червонів за кожну дрібницю, то несподівано - щоправда, це траплялося рідко - ставав холодним і відлюдькуватим, уникав мене. Проте я відчував, що він дуже прив’язаний до мене, як і я до нього. “Талант і дивацтво - нерозлучні”, - часто згадував я чиїсь слова. А Валентин був талановитий. Він захоплювався і фізикою, і радіоастрономією, і навіть вірші писав, щоправда, про них знав тільки я.
“Мабуть, натхнення найшло”, - вирішив я, неквапно прямуючи до сферозалу.

*       *       *

Ввійшовши в каюту, Валентин кинувся до ящика на стіні. Висунути його і засунути руку всередину - на це треба було кілька секунд. Але штурмана чекало розчарування: кристал зник! Хусточка була, як і раніше, згорнута. Валентин перерив усе в ящику. На підлогу полетіли шкарпетки, носовики, лупа в черепаховій оправі, збірник мікрофільмів, диктофон, кілька пошарпаних записних книжок...
Кристала не було.
Валентин поставив ящик на стіл і задумався. Його почала мучити совість.
“Я порушив четверту заповідь космонавта, - подумав він, - про все підозріле доповідати капітанові”.
Голова після безсонної ночі була важка, але - дивно! - Валентин відчув, що до нього повертається уже знайомий стан нервового збудження. Хлопець не думав тепер, звідки міг узятися на кораблі цей чудовий кристал, і як пояснити його загадкові властивості. Штурманові хотілося тільки одного: знайти кристал і дивитися в нього, дивитися весь час! Кристал мав якусь привабливу силу, наче наркотик.
Раптом Валентин здригнувся, йому здалося, що дно ящика, викладене сріблястим пластиком, набуло незвичайного зеленкуватого відтінку. Штурман поторкав дно скальпелем. Так і є! Кристал розтікся по дну ящика, набувши кольору і форми дна.
Напівпрозора пластинка - Валентин витяг її з ящика і поклав на стіл - здавалась живою. Вона повільно ворушилася, по світлій поверхні пробігали хвилі. Коли Валентин виймав пластинку, йому здавалося, що вона значно поважчала.
Зненацька пластинка, вигинаючись, підповзла до тонкої платинової авторучки, що лежала на столі. Почувся тріск, спалахнула легка біла хмаринка, і авторучка зникла.
Що це? Вибух? Але Валентин не відчув ані найменшого струсу повітря. Стіл на місці спалаху теж був неушкоджений.
Валентин боязко помацав пластинку, що почала стягатися в грудку. Температура грудки, як і вчора, була невисока. “Градусів тридцять”, - визначив Валентин. Вибух при температурі, нижчій ніж температура людського тіла?! Штурман знав про вибухи наднових зірок, коли температура сягає кількох десятків мільйонів градусів. Але холодний вибух? Про таке він щось не чув.
Тим часом грудка швидко набирала форми ромбічного кристала. Грані його ставали рівнішими, глибина наливалася синявою.
Валентин відчував себе ніби паралізованим. Коли б аварійний виклик - він не міг би й рукою ворухнути. Тільки очі його жили, вбираючи те незвичайне, що відбувалося всередині кристала. Там жив за своїми особливими законами чужий світ, різко своєрідний і навдивовижу привабливий. Як він вміщався в такому малому об’ємі?
“У маленьку щілину можна побачити величезний зал, - майнуло в голові у Валентина. - Хтозна, може, цей кристал - щілина в якийсь невідомий світ? А що це за світ?”
Вогняні спіралі прокреслювали простір. Блакитні кулі повільно рухались, описуючи еліптичні траєкторії. Час од часу деякі з них лускали, утворюючи сліпучі маленькі сонця.
- Дивно, - прошепотів Валентин пошерхлими губами. 
Йому почулася ледь вловима музика. А може, це кров шумить у вухах? Незрозуміло...
Блакитні кулі, вишикувавшись ланцюжком, попливли кудись углиб. Вони повільно зменшувались і поступово згасали, як вогні океанського лайнера, що віддаляється од порту. На місці зниклих куль лишився тільки мерехтливий простір, нічим не заповнений. Але ось у центрі його виникла яскріюча оранжева пляма. Швидко збільшуючись, вона утворила прозору півсферу. Під оболонкою півсфери ворушилися тисячі живих істот, що формою скидалися на коми. Потім оболонка розтала і коми заповнили весь простір. Вони перекидались, оберталися, ганялись одна за одною. Але незабаром їхні рухи набули певного порядку. Звідкись з’явилися диски мідного кольору, що теж оберталися. Зливаючись один з одним, вони утворювали надзвичайно складні споруди.
Що було далі, Валентин пам’ятав погано. Відчувши, що йому ось-ось заб’є памороки, він величезним зусиллям волі одвів очі від кристала.
Йому зразу полегшало. Незбагненна сила тягла його глянути на кристал ще раз - хоч мигцем! Але Валентин переборов себе. Відчував: ще один погляд - і він уже не зможе відірватися від магічного кристала.
Нашвидкуруч загорнувши кристал, він поклав його в масивний металевий футляр, спочатку витягши звідти чималу модель Сонячної системи. Цю модель зробив і подарував йому Володимир чотири роки тому, коли “Ізольда” зупинялася на Плутоні. Модель мала годинниковий механізм. Заведеш його - і всі планети починали обертатися навколо Сонця, кожна по своїй орбіті.
“Гляди не забувай нашу Землю”, - сказав тоді його друг. Згадавши ці слова, Валентин посміхнувся і клацнув замочком, закриваючи футляр. Наче Землю можна забути! Навпаки: здається, чим далі від неї, чим довше триває політ, тим яскравіше стоїть вона перед очима. Привільні степи, зелені трави, прохолодні гаї! Чудові міста, населені щасливими людьми! Він ще повернеться на Землю, що виплекала могутнє плем’я Людей.
Валентин сховав кристал і провів рукою по обличчю: рука стала мокра. Стерши рясний піт, штурман безсило впав у гамак.

Затримавшись у своїй каюті, я спізнився на обід. Лишалось одне - піти до кока. Худорлявий кок Лібін зустрів мене цього разу непривітно. Щось бурмочучи під ніс, він швидко натискував різноколірні клавіші програмного пристрою, його пальці літали, як у досвідченого піаніста.
Я привітався. Він щось буркнув у відповідь, бігаючи пальцями по клавіатурі.
- Я голодний. Нагодуєш мене?
- Та доведеться. А чому б не приходити обідати вчасно, як усі порядні люди?
- Розумієш, затримався. Займався деякими розрахунками, а обчислювач зіпсувався.
- Зіпсувався, зіпсувався, - бурчав Лібін. - Ти та Валентин - обоє рябоє. Ти хоч невчасно, а все ж навідуєшся, а приятель твій - той взагалі постить - другий день не з’являється.
- Що ти кажеш? - щиро дивувався я, витираючи рушником руки.
- Оце друг, - в’їдливо зауважив кок. - Можеш передати своєму Валентину: якщо й сьогодні не прийде - я поскаржусь капітанові. Поки я тут кок, ніхто на “Ізольді” не буде харчуватися всухом’ятку.
- Я бачу, ти сьогодні не в гуморі, Лібін, - кинув я, поглинаючи ароматну хлорелову запіканку з свіжою поросятиною.
- Їж, їж, це справжнє молочне порося. 
Поївши, я подякував кокові і підвівся, щоб іти.
- Зачекай-но, - сказав Лібін, ніби зважившись. - Я маю сказати тобі дещо. Ти звернув увагу на сьогоднішній обід?
- По-моєму, обід як обід, звичайний, Я хочу сказати, - виправився я, - що твій обід чудовий, як завжди.
- А ти не спостережливий, старший енергетику. - Сумна посмішка торкнула кокові губи. - Ти їв оце з чого?
- Ну, з тарілки.
- А тарілка яка?
- Ага! - тільки тут я помітив, що тарілка була пластмасова.
- Все срібло зникло, - довірливо повідомив мені кок, стишивши голос. - Усі ножі, виделки. І тарілки - чотирнадцять штук.
- Куди ж вони ділися?
- Не маю уявлення.
- Гм. Дивно. Ніхто ж не міг їх взяти без дозволу, - знизав я плечима.
- Та й навіщо? - відгукнувся кок. - Кому могло знадобитися срібло? Тільки для експериментів. Але весь екіпаж “Ізольди” з наказу капітана ось уже два місяці готується до дослідження Бета Ліри, до якої ми йдемо. Експериментами, по-моєму, в цей час ніхто не займається.
Мені згадалась Валентинова поведінка в останні дні. Може, він?.. Але я негайно відігнав од себе цю думку. І все ж... Срібний посуд зник.
- Подумати тільки! - мовив кок. - Це надзвичайна подія, якої не було, мабуть, за всю історію зореплавання.
- Може, хтось надумав пожартувати? - висловив я здогад.
- Я й сам так вирішив, - пожвавішав кок, - і тому поки що нікому не казав, тільки оце тобі. Можливо, завтра, все буде на місці, - він з надією зиркнув на порожні полівінілові стелажі.
По обіді я зайшов до Валентина. Він явно був чимось пригнічений. На столі громадилась безладна купа речей, витрушених з настінного ящика. Ящик теж валявся тут. Сферичний футляр з моїм подарунком був розчинений. Модель Сонячної системи лежала поруч.
- Вивчаєш Колиску Людства? - спитав я, підійшовши до круглого стола.
- Розумієш, щезла одна річ, - сумовито відповів Валентин, дивлячись повз мене.
- Сьогодні день пропаж! - вигукнув я. - У Лібіна зникло столове срібло, у тебе ще щось. Чомусь я досі не чув про космічних злодіїв.
- У Лібіна зникло срібло? - тихо перепитав Валентин. 
Від його голосу в мене аж мороз пробіг поза спиною. Таким голосом може говорити космонавт, що бачить неминучу загибель ракети.
- Авжеж, мабуть, хтось надумав пожартувати. Я навіть, каюсь, тебе запідозрив.
- Пропало срібло. Це жахливо. Значить, він на волі і діє!
- Про що ти кажеш? - спитав я схвильовано. 
“Галюцинація?” - майнула в мене думка.
- Це не галюцинація, - швидко сказав Валентин, перехопивши мій погляд. - Справа дуже серйозна.
- Ти поясниш мені, нарешті, що трапилось? 
Замість відповіді Валентин підхопився з стільця.
- Не можна гаяти жодної хвилини! - скрикнув Валентин. - Біжімо до капітана. Там я все поясню.
Задихавшись од швидкого бігу по вузьких коридорах корабля, ми зупинились нарешті перед капітанською рубкою. Ледве переводячи дух, я постукав, і ми відчинили двері. Входячи до капітана, я кинув погляд на годинник, що стояв да письмовому столі. Була за десять шоста.

*       *       *

Рівно о шостій п’ятнадцять низький бас Надзвичайної сирени пролунав у всіх відсіках “Ізольди”.
Астробіологи в білих халатах завмерли біля своїх колб, реторт і термостатів.
Кібернетики заціпеніли біля розумних машин, що обробляли інформацію, яка надходила з космосу; останніми днями їм доводилось працювати особливо багато - потік інформації з наближенням до Бета Ліри безперервно зростав.
Перезирнулися навігатори, що порались біля великої електронно-обчислювальної машини, - вона займала цілий відсік.
Астрофізики з Теоретичного відсіку одірвались від своїх блокнотиків, списаних інтегралами, і припинили гарячкові суперечки, що не змовкали й на хвилину. Це було царство гіпотез і формул, які розкривали найскладніші таємниці Всесвіту. Кожен член екіпажу покинув своє заняття: люди знали, що цей сигнал може означати тільки якусь надзвичайну подію. Так було, коли “Ізольда” потрапила в Мертву зону, де лютувала підвищена радіація. Тоді цю зону пощастило проскочити без втрат, увімкнувши на повну потужність аварійний магнітний захист.
Востаннє надзвичайна сирена лунала сім місяців тому, коли інфралокатори виявили попереду по курсу корабля уламок Чорної зірки вагою дві з половиною тонни. Але перш, ніж люди встигли зметикувати, в чому справа, спрацювала аварійна система, і потік часток розпорошив у просторі небезпечний уламок. Того разу “Ізольда” постраждала. На оглядовому екрані штурмана виразно було видно зяючі кратери і тріщини, що утворилися на лобовій частині корабля внаслідок зіткнення з розпорошеними вже частинками: така велика була швидкість зіткнення. Довго потім аварійники лагодили обшивку.
І ось тепер знову вібруючий бас “надзвичайки” тривожить серця. Через хвилину сигнал змовк і спокійний голос капітана пояснив екіпажу, в чому річ.
- Ми повинні будь-що знайти і знешкодити цю грудку, чи пластинку, чи кристал. Можливо, саме з цим кристалом пов’язано зникнення срібла. Невідома небезпека ще страшніша. Всі сили кидаємо тепер на те, щоб виявити цю речовину, якого б вигляду вона не набрала.
З кожного екрана дивилося впевнене і незворушне обличчя капітана - старого космічного вовка, що посивів на нескінченних трасах Простору (“Мій дім - Всесвіт, на Землі я - в гостях”, - жартував він).
- У кого будуть запитання? - звернувся до всіх капітан, скінчивши свою коротку промову.
- Дозвольте? - пролунав голос. 
На екрані поруч з капітаном з’явилося нове обличчя. Це був Ігудальдо Ранчес, корабельний фізик.
- Прошу, - кивнув капітан.
- Можна ловити кристал будь-якими методами?
- Що ви маєте на увазі?
- Я хотів сказати - чи можна в разі необхідності знищити його?
- Ні, - категорично відповів капітан. - Ми не знаємо, з чим маємо справу. Тому найперше завдання - розшукати кристал і ізолювати його. Без крайньої потреби ми не повинні завдавати йому шкоди. Зрозуміло?
- Так.
- Ще є запитання? 
Запитань не було.
- Що ж, тоді почнемо, - сказав капітан, дивлячись з екрана всім у вічі. - Для управління “Ізольдою” наказую ввімкнути кібер-штурман.

*       *       *

Мені й Валентину випало прочісувати дуже незручний відсік - той, де зберігалося спорядження, потрібне для висадки на нову планету: скафандри, маніпулятори, автовізки і чимало всілякого дріб’язку.
Валентина аж піт пройняв від напруження. Бідолаха відчував свою провину: адже якби він розповів про кристал своєчасно, можливо, нічого б і не сталося. Штурман пояснив капітанові, що вже зібрався понести кристал у лабораторію люмінесцентного аналізу, але відчув себе “ніби паралізованим”, а коли отямився, то кристал зник безслідно. 
Ми ретельно витрушували кожен скафандр і проглядали його на світло: адже кристал міг набувати форми і кольору тої речі, на якій перебував.
Від скафандрів ми перейшли до маніпуляторів. Валентин обмацував пальцями кожен щиток та екран на пульті керування маніпулятора і навіть набив собі чималу ґулю, намагаючись протиснутись у вузький отвір слідкуючої системи одного з візків.
Минуло годин зо три, але нічого втішного не було: лиховісного кристала не знайшли.
- Перепочинемо! - сказав я, бачачи, що Валентин геть заморився й важко дихає.
Ми сіли на високу платформу.
- Скажи, Володю, невже не можна якось використати кібернетику? - спитав Валентин. - Дати завдання - і шукай, будь ласка!
- На жаль, це той випадок, коли кібернетика безсила.
- Чому?
- А як же ти запрограмуєш для робота завдання? Адже кристал не має ні певної форми, ні певного кольору - взагалі нічого певного. Що ж ти скажеш роботу: знайди те, чого я сам не знаю?
- Чому ж, - заперечив Валентин. - Можна повідомити йому хоч би те, що ми знаємо. Хай шукає.
- А кристалик тим часом набуде якихось інших властивостей, і робот його не виявить, повідомить, що обшуканий відсік чистий. Ми довіримось йому. От і буде дурниця.
Відпочивши, ми знову взялися до роботи. Але всі наші зусилля були марні.
Протягом чотирьох днів якнайретельніше прочесали весь корабель. Таємничий кристал знайти не пощастило. А втім, він нічим і не виявляв себе, і люди поступово заспокоїлися. Та раптом звичайний хід життя на “Ізольді” порушила грізна подія. З флагманської рубки безслідно щез металевий екран локатора - він показував, чи вільний шлях перед кораблем. “Ізольда” осліпла. На щастя, кібернетики зметикували швидко змонтувати другий екран. Інакше це могло б сумно скінчитися для “Ізольди”.
Тільки-но виявили пропажу, флагманську рубку оточили з усіх боків магнітостатичним захистом з переслідувальною схемою.
- Тепер звідти й мікроб не виповзе, - зауважив я, вмикаючи реле часу.
Озброєні лупами, тесаками, щипцями, ми ввійшли в флагманську рубку.
- Він десь тут, - переконано сказав Георгій Георгійович, - у мене нюх на непроханих зайд.
Почали шукати.
- Знайшов! - скрикнув Валентин.
Ми кинулись до нього. Він стояв біля стальної гофрованої штори, вп’явши очі в одну з її ділянок на рівні його грудей.
- Де ж? - спитав я.
- Та ось, невже не бачиш? - Він тицьнув пальцем у штору.
Тільки уважно придивившись, я помітив, що те місце було ледь-ледь темніше, ніж сусідні ділянки. Втім, це могла бути гра світла.
- Дай-но свою зброю! - Валентин вихопив у мене важкий тесак і почав колупатись у шторі.
Ми з’юрмилися навколо нього і стежили за його спритними рухами. Авжеж, Валентин мав досвід у поводженні з дивовижним кристалом! Ось гостре лезо відокремило од стальної штори якусь пластинку. Шпурнувши вже непотрібний тесак, Валентин обома руками схопився за пластинку й оддер її від штори.
- Ось утікач, полюбуйтеся! - сказав він збуджено. 
На його долоні лежала гнучка пластинка. Не вірилось, що ця безневинна грудка сіруватої речовини принесла нам стільки хвилювань.

*       *       *

Це був нелегкий день для лабораторії структурного аналізу. Незвичайна речовина не вкладалася ні в які рамки наших уявлень. Рентгенівський аналіз нічого не дав. Як не старалися аналітики, вони не могли розгадати таємниці сірої речовини (цього разу вона набула сірого кольору).
Пластинка ніби насміхалася над зусиллями аналітиків.
Піддавати її впливу сильнодіючих хімічних реактивів капітан заборонив.
- Гм, дивно. Дуже дивно, - сказав він, особисто перевіривши висновки аналітиків. 
З півгодини мовчки розглядав пластинку, повертаючи її різними боками. Але цього разу пластинка вперто не бажала перетворюватися на кристал. Отож картин, що їх спостерігав Валентин, не було й близько.
- Куди ж її? - порушив мовчанку старпом.
- Куди? Може, просто за борт? А ви як гадаєте, Георгію Георгійовичу?
- Мені здається, поспішати не слід, - старпом старанно протер окуляри. - Це ми завжди встигнемо. Поки що спробуємо зберігати її на кораблі.
- Зберігати! Звичайно, це заманливо, - сказав капітан. - Але де зберігати? Адже ми не знаємо, які коники здатен викидати цей кристал. А піддавати небезпеці екіпаж “Ізольди” не маємо права.
- У мене є одна ідея, - сказав старпом. 
Всі зацікавлено подивилися на нього.
- А що як зберігати його в анігіляційному баці? - Георгій Георгійович поклав руку на “живу речовину”.
- Чудова ідея! - вигукнув капітан. - До речі, антиречовина з третього резервуара повністю використана.
Тут я маю зробити невеликий відступ для тих молодих читачів, що, можливо, ще не закінчили шкільних наук і не вивчали курсу зореплавання ні в навігаційному училищі, ні в Академії зореплавання.
Кожен знає будову атома. Відомо, що основні “цеглинки” чи “елементарні частинки”, з яких складається будь-яка речовина, це електрони, протони й нейтрони. Протони й нейтрони утворюють атомне ядро, яке оточує електронна хмара. Ядро заряджене позитивно, електрон - негативно. Позитивний заряд ядру надають протони. Нейтрони електричного заряду не мають.
Далі починається цікаве. Здавна люди розуміли, що різниця між позитивною й негативною електрикою відносна. Але чим пояснити в такому разі, що властивості носіїв електрики обох знаків зовсім різні? Наприклад, протон важить у 1840 разів більше за електрон. Це було незрозуміло. І ось у тридцятих роках двадцятого століття вчені зробили дивовижне відкриття, яке належно оцінили вчені лише через двадцять п’ять років. Було відкрито нову елементарну частку - “двійник” електрона. Так, саме “двійник”, бо нова часточка - її назвали позитрон - відрізнялася од електрона лише знаком електричного заряду, збігаючись у всьому іншому. Поступово виявили “двійники” і решти елементарних часток, їх назвали античастками.
І тоді виникла зухвала гіпотеза. Коли є атоми, що мають позитивне ядро з протонів та нейтронів і негативну хмару з електронів, то чому не може бути навпаки? Адже в принципі можна собі уявити й “антиречовину”, що складається з “антиатомів”. Кожен такий антиатом повинен мати негативне ядро з антипротонів та антинейтронів і позитивно заряджену хмару з антиелектронів. Антиатом теж має бути стійким, адже ядро і оболонка у нього також мають протилежні заряди!
Противники цієї теорії заперечували.
“В теорії все гладенько, - говорили вони, - але де ви бачили таку антиречовину? Покажіть її нам, ми її ніде не бачили. Ми п’ємо воду, а не антиводу, вдихаємо кисень, а не антикисень, і їмо не антихліб, а звичайнісінький хліб”.
“Це нічого не значить, - не здавалися прихильники гіпотези. - Звичайно, те, що ви кажете, справедливо, але справедливо тільки для порівняно мізерної ділянки Всесвіту, де ми живемо. А що робиться в інших ділянках, дуже далеких від нас? Ми поки що не знаємо...”
Розв’язати цю суперечку було не так просто, хоч, здавалося б, неважко відповісти на неї з допомогою безпосередніх астрономічних спостережень.
Адже ми вміємо визначати структуру далеких зірок з допомогою спектрального аналізу. Про те, з яких елементів складається зірка, нам розповідає світло, що йде від цієї зірки до нашої Землі.
Ось тут і була заковика.
Звичайне світло, що його випромінюють атоми речовини, - це потік елементарних часток - фотонів. Ми можемо сказати, що світло - візитна картка речовини. Але все лихо в тому, що “візитні картки” світу й анти-світу повинні повністю збігатися! Виявляється, немає ніякої різниці між фотонами, що їх випромінює звичайна речовина, й антифотонами, які мала б випромінювати антиречовина, побудована з античасток.
Отож, аналізуючи промінь світла, що падає на наші прилади, неможливо визначити, хто його породив: світ чи антисвіт?
І взагалі фізики виявили дивовижну річ. Виходило, що в певному розумінні антиречовина, яка поки що існувала тільки на папері та ще в зухвалій уяві вчених, повинна була мати такі самі властивості, як і звичайна речовина.
Так, наприклад, антиелементи антисвіту мали б утворювати періодичну систему елементів, точнісінько таку, як періодична система Менделєєва для нашого світу. Це означає, що підручник “антифізики” для антисвіту в принципі нічим не повинен відрізнятися від підручника фізики, за яким вивчають цю чудову науку. Тільки не треба забувати щоразу додавати префікс “анти”: замість “протон” казати “антипротон”, замість “залізо” - “антизалізо”, замість “вода” - “антивода”...
А тепер уявімо собі, що в якійсь ділянці Всесвіту існує реальний антисвіт, навіть більше - цей антисвіт населений розумними істотами. Припустімо, що ми встановили з цими розумними істотами радіозв’язок і знайшли спільну мову. Чи можемо ми тепер достовірно з’ясувати - у світі чи в антисвіті живуть ці істоти?
Це нібито надзвичайно просто. Треба дізнатись, наприклад, який знак у них має оболонка, що оточує атомне ядро, - та й годі. Якщо знак мінус, то це звичайний світ, що збігається з нашим; якщо плюс - то це означатиме, що вони живуть в антисвіті (знову ж порівняно з нами).
Але що означає поняття “знак заряду”? Наприклад, ми умовно назвемо негативним такий заряд, що утворюється на шматочку шкіри, потертої об скло. Такий знак збігається із знаком оболонки атома.
А тепер перенесемося в думці в антисвіт. Виявляється, і там знак “антишкіри”, потертої об “антискло”, теж збігається із знаком заряду оболонки антиатома.
Звідси висновок: за своїми властивостями антисвіт зовсім не відрізняється від нашого звичайного світу.
То як усе ж відрізнити світ од антисвіту? Світло, що доходить до нас, не дає і не може дати відповіді на це питання. Але якби до нас потрапив хоча б один-однісінький атом із чужого світу, ми зразу могли б визначити: з світу він чи з антисвіту.
З фізики відомо, що зіткнення частки й античастки призводить до катастрофи: частки, так би мовити, “взаємно знищуються”, анігілюють, перетворюючись у світло.
Наприклад, зіткнувшись, електрон і антиелектрон щезають, але замість них з’являються дві нові частки - два фотони. Ми можемо сказати, що речовина перетворилася в світло. Це означає, що при зіткненні шматків речовини й антиречовини станеться потужний вибух.
Так приблизно міркували фізики.
Потім виникла ідея використати процес анігіляції часток і античасток як паливо для зорельотів. Адже при анігіляції утворюється колосальна енергія! Від анігіляції одного кілограма будь-якої речовини дістаємо енергію, яка в тисячі разів перевищує енергію, що утворюється в атомному реакторі від кілограма урану. Але це й не диво. Адже при анігіляції речовина ніби цілком переходить в енергію фотонів, у повній відповідності з великою формулою Альберта Ейнштейна, яка пов’язує масу даної речовини з її енергією: Е = mс2, де “с” означає швидкість світла.
Та не так просто було створити ракету на анігіляційному паливі!
Коли люди з величезними труднощами навчилися одержувати антиречовину, виникла нова проблема, не менш складна: де і як зберігати її? Адже антиречовина небезпечніша й “вередливіша” за будь-який динаміт. З чого ж зробити посудину для зберігання антиречовини? Якщо із звичайної речовини, то, зіткнувшись з нею, антиречовина вмить вибухне. Та, припустімо, нам пощастило створити такий бак із антиречовини, наприклад з антизаліза. Тоді виникла б нова трудність: на чому поставити цей бак?
Якщо на підлозі із звичайної речовини - то станеться вибух...
Здавалось, виходу нема. Але фізики знайшли виключно дотепне вирішення. Вони навчилися підтримувати брикети з антиречовини навису, у звичайному магнітному полі. Отже, тепер речовина й антиречовина не стикались: між ними був “магнітний прошарок”.
Ось у такому магнітному резервуарі, з якого було повністю використано антиречовину, і запропонував наш старпом Георгій Георгійович зберігати таємничу пластинку.
Це було вдале розв’язання проблеми: “втекти” з магнітного резервуара, здавалось, було неможливо.

*       *       *

Але недовго панував спокій на “Ізольді”. Не минуло й доби, як знову вібруючий бас “надзвичайки” зворохобив усіх мешканців корабля.
Цього разу все було набагато серйозніше. Майже водночас помітили зникнення робота, що керував електростатичним захистом “Ізольди”, і астроскопа з кульової обсерваторії.
Знову ретельні пошуки... І тут ми - о, жах! - виявили з десяток пластинок. Їх знаходили в найрізноманітніших куточках корабля: в рубках управління, в обсерваторії, в оранжереї, навіть у відсіку для тварин.

“Ізольда” наближалася до Бета Ліри. Ця подвійна зірка довгий час завдавала вченим клопоту.
Нерозгаданий спектр Бети кидав зухвалий виклик не одному поколінню астрофізиків-землян. Головна зірка цієї системи - це гігантське тіло, майже втричі жаркіше від нашого Сонця. Менша зірка вдвічі холодніша.
Але подвійна Бета Ліри мала ще одну дивну властивість. Вона була оточена колосальним газовим шлейфом - розміри його перевищували всю Сонячну систему.
Яка природа цього шлейфу? Як він виник? Чому він такий стійкий? Чому його коливання такі напрочуд закономірні, ніби вони скоряються чиїйсь волі, що суперечить звичайним законам космічної динаміки?
На всі ці запитання треба було відповісти.
Після того як виявили пластинки в різних кутках корабля, на “Ізольді” оголосили надзвичайний стан.
Люди й роботи вдень і вночі чергували біля життєво важливих вузлів корабля, охороняючи їх.
Поступово було вивчено найхарактерніші “повадки” наших ворогів. Як виявилось, “пластинки” практично можуть набувати будь-якої форми й кольору. Найохочіше вони знищують вироби із срібла й вольфраму, а також деталі з високоміцних марок легованої сталі. Вироби з м’якшого металу - золота - їх не цікавили. Здавалось, пластинки “пробували зуби” на найтвердіших предметах.
І ще одна дивна річ. Пластинки не завдали шкоди жодному з мешканців “Ізольди”. Ми могли брати їх до рук і вільно розглядати.
І все ж таки це були наші смертельні вороги.
Хоч як пильнували, одна пластинка все ж попала в лічильно-розв’язувальний пристрій, і її виявили там тільки після того, як два важливі блоки було виведено з ладу. На цьому пристрої обчислювалась траєкторія “Ізольди”. Довелось нашвидкуруч створювати нову кібернетичну схему для обчислення параметрів траєкторії зорельота.
Якось після вахти я зайшов до старпома. Георгій Георгійович за звичкою марудився з пластинкою. А втім, не було, здається, на “Ізольді” людини, яка займалася б чимось іншим у ці жахливі дні.
- Як Валентин? - одразу ж спитав він.
- Лікар вважає, що він уже зовсім здоровий, - сказав я, підходячи до електронного мікроскопа, за яким працював Георгій Георгійович.
- Я не про це, - старпом на хвильку одірвався од своєї справи. - Він, як і раніше, стверджує, що бачив у кристалі різноманітні картини?
- Так.
- Дивно. Чому ж досі нікому не щастило спостерігати щось подібне? Бачиш, - Георгій Георгійович кивнув на установку, - навіть мікроскоп не допомагає. І збільшення чималеньке!..
- А речовина перейшла в кристалічний стан?
- В тім-то й річ, що ні. Ось я й хочу змусити її зробити це. Я вже й магнітним полем діяв, і мезонним, - і ніякісінького результату! Ось, полюбуйся, - вів далі старпом, взявши сіру грудку в руку і тримаючи її навису, - сидить собі і, мабуть, сміється над нашими зусиллями!
Далі все відбулося протягом секунди. З сірої речовини вихопився майже безбарвний язичок, водночас почувся легенький тріск.
Я прийшов до тями од глухого стуку. Щось упало на підлогу. Мені здалося, що це старпом впустив додолу кляту грудку. Але тут одразу побачив, що помилився. На підлозі біля ніг валявся... ремінець, білий пластмасовий ремінець од годинника. А сам годинник - знаменитий хронометр Георгія Георгійовича - зник, лишивши після себе тільки швидко танучий димок.
Ми з старпомом мовчки перезирнулися. Георгій Георгійович машинально глянув на зап’ястя руки, ніби сподіваючись, що хронометр з’явиться на тому самому місці.
- Клята необережність, - вимушено посміхнувся Георгій Георгійович. - Адже сказано: пластинку тримати подалі од хромонікелевих речей.
- Але досі вона не ковтала годинників.
- Головне, ковтнула - і ніби й нічого не сталося! Тільки поважчала.
- Диви, диви! - закричав я, пильно дивлячись на грудку. У нас на очах вона почала міняти форму, набуваючи обрисів ромбічного кристала. - Це воно!
Георгій Георгійович стояв мов громом прибитий. Мені здалося, що він не може поворухнутися. Я швидко присунув до нього невеличкий столик, хоч теж відчував у м’язах незрозуміле оніміння.
- Дякую, Володю, - мовив старпом здушеним голосом і повільно-повільно поклав кристал на столик. 
Це була вже не грудка сіруватої речовини, а бездоганно правильний кристал. Із глибини його линуло фантастичне синє світло.
Я забув про все на світі. Нічого схожого мені не доводилось бачити. А я ж спостерігав грозу на Юпітері!.. Мені довелось пережити жахливу піщану бурю на Марсі, коли весь світ здається червоним. Я спостерігав на Проксимі бальсанч - неповторне явище природи, коли на величезних просторах виростають вогняні дерева, а потім з їхніх верхівок починають одна за одною вискакувати фіолетові стріли, розпанахуючи аспідно-чорне небо.
Але те, що розгорталося переді мною тепер, не можна було порівняти ні з чим, колись баченим.
Георгій Георгійович теж був ніби зачарований.
І лише хвилин через сорок, коли кристал став тьмяніти і картини в його глибині почали меркнути, я перевів дух. Ми з старпомом одночасно зітхнули. Глянувши на нього, я вжахнувся. Коли годину тому я ввійшов у рубку, мене зустрів ставний жвавий, енергійний чоловік з рум’янцем на щоках, засмаглий од кварцового сонця. А тепер він був згорблений і такий блідий, що навіть загар не міг сховати блідості. На лобі блищали дрібні крапельки поту.
Певно, і я мав не кращий вигляд, бо старпом якось дивно подивився на мене.

*       *       *

“Ізольда” мала чотири двигуни: один анігіляційний, що працював на антиречовині, і три іонні - вони створювали тягу за рахунок оддачі при викиданні іонів (тому наш корабель і називався прямоточним іонольотом).
Учора капітан наказав вимкнути всі чотири двигуни: “Ізольда” саме перетинала потужне силове поле, і, відповідно намагнітивши корпус корабля, ми могли рухатися в цьому полі на зразок того, як електрон розганяється в полі прискорювача.
Рухатися за рахунок такого космічного прискорювача було вигідно: можна було зекономити анігіляційне та іонне паливо. Але цей спосіб мав і вади: потрібна була прямо-таки ювелірна робота у визначенні величини й конфігурації намагнічування корпусу корабля. Найменше відхилення в розрахунках - і корабель “занесе” далеко вбік. Та й силове поле, що його перетинала “Ізольда”, щораз мінялося як за величиною, так і за напрямком, а це вимагало майже миттєвого коректування. Отож, слідкуючій кібернетичній системі корабля доводилось працювати на повну потужність.
Ми мчали тепер, мов човен у бурхливому потоці, де все залежить од хисту лоцмана.
На головному екрані зорельота невблаганно росла Бета Ліри. Вже виразно було видно гігантську газову спіраль, що огортала цю зірку. Здавалось, на Бета Ліри влаштовували велетенський феєрверк на честь нашого прибуття. Але астрономи пояснили нам, що шалено завихрені газові потоки огортають цю зірку вже багато більйонів років.
Тривожно стало на “Ізольді”.
Щодня знаходили все нові й нові пластинки. Незабаром бак для зберігання антиречовини був майже заповнений.
Нерви в людей похитнулися. Рухомі пластинки ввижалися їм скрізь. Перш ніж сісти на стілець, людина разів п’ятнадцять проводила долонею по сидінню: чи не причаїлася на його полівініловій поверхні клята пластинка? То тут, то там зникали металеві речі й деталі.
- Ось побачиш, вони зжеруть весь наш корабель і нас разом з ним, - сказав якось Валентин.
- На щастя, вони не кидаються на людей, - мовив я, пригнічено усміхнувшись.
- До певного часу, - похмуро кинув Валентин. 
Чи думав я, що його слова стануть пророчими!.. Схоже було, що найбільше страждав од “пластинок” Лібін. У всякому разі, він жалівся найголосніше і найбільше.
Справді, майже весь металевий посуд у нього поступово зник. Коли пропав срібний комплект, Лібін сховав залишки посуду в стальний сейф - кок випросив його в біологів. Одного прекрасного ранку він побачив у дверцях сейфа овальну дірку. Лібін кинувся до сейфа і відчинив його. Передчуття не обдурило кока. Сейф був порожній. Грановані келихи, блюдо з штучного чорного алмаза, залишки срібла - все зникло.
- Ну, стривай, клята, - пробурмотів розлючений Лібін.
Він навстіж розчинив сейф і почав шукати “злочинця”. Йому пощастило. Незабаром кок наткнувся на пластинку, що прилипла до внутрішньої стінки сейфа. Лібін віддер і ледве підняв її.
Розгніваний Лібін аж мову втратив і тільки кректав, тягнучи пластинку. Він приніс її до мене, в енергетичний сектор, і, енергійно жестикулюючи, розповів, у чім річ.
- Твій термояд в порядку? - поцікавився Лібін, кладучи пластинку на підлогу. 
Термоядом ми називали невеличку експериментальну установку, на якій ставили досліди із синтезу легких ядер.
- В порядку, - звів я брови, - а навіщо він тобі?
- Це я так спитав. Однак і змарнів же ти, я бачу, - мовив Лібін співчутливо.
- Роботи вистачає.
- Роботи всім вистачає. Я завжди казав, що ти мало займаєшся спортом. Ну, от що. Давай-но з годинку почергую за тебе. Іди спочинь.
- Справді? - зрадів я. 
Моє чергування цього разу не було відповідальне і належало до “взаємозамінних” чергувань.
- Авжеж.
- То я піду, - мовив я підводячись і відчув, що таки дуже стомився. - Якщо трапиться щось, викличеш мене по аварійному каналу.
Лишившись на самоті, Лібін почав здійснювати свій план. Він вирішив будь-що “покарати” пластинку. Обережно поклав її в “магнітну пляшку” - так ми називали замкнене магнітне поле, всередині якого відбувалася керована термоядерна реакція, - і повернув важельок.
Згодом кок розповідав, виправдовуючись перед капітаном, що він збирався тільки “полякати” пластинку, а, можливо, й змусити її “віддати” те, що вона захопила. Але на всіх тонкощах пристрою він не розумівся і ввімкнув потужність більшу, ніж потрібно...
В енергетичному відсіку гримнув вибух такої сили, що корпус багатотисячотонної “Ізольди” здригнувся. Водночас у всіх відсіках заревли аварійні сирени.
Нічого не підозрюючи, я йшов до своєї каюти. Вибух наздогнав мене напівдорозі. Під незмовкаюче виття сирени я кинувся назад... Туди вже бігли люди.
На щастя, сирена гула безперервно. Це означало, що небезпеки радіації поки що немає.
У відсіку плавав густий задушливий дим. У горлі мені пересохло, і я поквапливо натягнув протигазову маску. Інші теж понатягали.
Дим був такий густий, що я розрізняв лише силуети моїх товаришів. Нарешті хтось здогадався ввімкнути інфраюпітер.
На підлозі, розкинувши руки і задерши обпечене обличчя, лежав непритомний Лібін.
- Феліксе, - тихо кликав Георгій Георгійович, стаючи навколішки поруч кока. 
Він помацав пульс, похитав головою й швидко почав перев’язувати рани.
Дивно. Ми всі називали кока чомусь тільки на прізвище, частенько лаяли його за сварливий характер. Але ж він, далебі, непогана людина. Так, прекрасна людина!
Думаючи про Лібіна, я підійшов до термояда. Тут дим був густіший. Але мені все ж пощастило розгледіти покручені, понівечені лінії установки. Стальна півметрова стіна внаслідок вибуху вигнулась, мов паперовий аркуш. Я помацав її теплу поверхню. Вона помітно світилася, але це була не радіація - мій лічильник мовчав - а якесь невідоме світіння, схоже на люмінесценцію.
Забинтованого Фелікса віднесли в медвідсік.
Дим потроху розвіювався.
- Еге, голубе, та ти посивів, - здивовано сказав Георгій Георгійович, підходячи.
Я обернувся до дзеркальної поверхні, вмонтованої в стіну. Що за химера? З амальгамної поверхні на мене дивився зовсім сивий чоловік. Машинально я провів долонею по волоссю. Диво, та й годі! Там, де я провів долонею, сивини поменшало. На руці залишився сріблястий наліт.

*       *       *

Відтоді, як стався вибух в енергетичному відсіку, пластинки наче війну нам оголосили. Поведінка їх різко змінилася. Якщо раніше пластинку брали до рук і вона не завдавала нікому шкоди, то тепер, доторкнувшись до неї, людина діставала дуже сильний шоковий удар. Щоправда, дехто (серед них і я) переносив такий удар на ногах. Інші ж надовго непритомніли. Так сталося з Георгієм Георгійовичем, і його довелося відправити в медвідсік.
Медвідсік на “Ізольді” весь час був порожній. Ніяких травм у членів екіпажу не було, а хворобливі віруси було знищено на Землі ще сто п’ятдесят років тому. Тож обходилися без хворих. Астрофізики жартували: “наш медвідсік - найкращий зразок вакууму”.
А тепер майже всі гамаки були зайняті.
Я зайшов провідати старпома. Георгій Георгійович посміхнувся, і це мене порадувало. Годину тому він був непритомний. Я сів біля нього на плетений вініловий стілець.
- Як самопочуття?
- Нівроку.
- А там? - стишивши голос, кивнув я до гофрованої ширми, що запинала куток медвідсіку. 
Там лежав Лібін.
- Вставили штучні легені. У нього в альвеолах виявили наліт срібла, схожого на твою сивину.
- Що каже Дмитро Анатолійович?
- Казав, що житиме. Сімдесят шансів із ста. Дмитро Анатолійович зробив пластичну операцію обличчя.
З-за перегородки вийшов стомлений і похмурий Дмитро Анатолійович.
- Розмоляти з ним ще не можна, - звернувся він до мене, поправляючи рукав халата.
- Ми трохи, Митю, - попросив старпом, - кілька слів.
- Ну, глядіть, - змилувався лікар.
- Як там пластинки? - спитав Георгій Георгійович, коли лікар пішов. - Лютують?
- Як і раніше.
- Принаймні, гірше не стало?
Я похитав головою. Мені не хотілося бентежити старпома. Насправді ж становище на “Ізольді” за ці кілька годин набагато погіршало.

Пластинки від пасивної тактики перейшли до активної. В коридорах, вигнувшись, зі стелі ці загадкові пластинки стрибали на людей. Хоч вони були й не дуже важкі, але від удару людина падала непритомна, часто з небезпечними ушкодженнями.
На щастя, наші кібернетики дещо придумали від такої напасті. Вдень і вночі досліджуючи невідому речовину, вони помітили, що пластинки “бояться” особливим чином орієнтованого електромагнітного поля надвисокої частоти. Якщо таке поле траплялося їм на дорозі, вони негайно звертали вбік.
Потім відзначились технологи - протягом короткого часу вони виготували для членів екіпажу комбінезони з потрібним полем надвисокої частоти - НВЧ7. Та, на лихо, пластинки “боялися” лише певної орієнтації поля.
Вони незабаром навчилися вибирати потрібний напрямок, нападаючи. Отож, комбінезони допомагали тепер лише почасти.
Ми вже звикли до всіляких бід, і все ж те, що трапилося сьогодні, приголомшило всіх. Зник триметровий параболоїд обертання, в якому синтезувалися відомості, що надходили від зовнішніх інформаційних приладів корабля. Без цього синтезу не міг працювати обчислювальний центр, що розраховував траєкторію “Ізольди”. Кіберштурман виявився непридатним до дії.
Нічого не залишалося, як увімкнути малі фотонні дюзи. Зросло прискорення, і всі предмети на “Ізольді” стали значно важчі.
Особливо тяжко переносили прискорення наші хворі в медвідсіку. Я в душі сподівався, що підвищена вага якось втихомирить наших ворогів, але ці надії не справдилися: на пластинки перевантаження не діяло. Як і раніше, кількість пластинок зростала, вони і досі “нападали” на людей.
Щохвилини ми з острахом чекали пробоїни в корпусі корабля. Тільки тепер ми по-справжньому оцінили дотепний секційний принцип, який земні інженери поклали в основу конструкції “Ізольди”. Корабель складався з секцій, як у старовинному підводному човні (я бачив колись такий човен у музеї Світового океану).
Якщо пошкоджувалась яка-небудь секція, корабель все ж не тонув: кожен відсік було герметично ізольовано від сусідніх.
Але мимоволі спадало на думку: а що як секції руйнуватимуться одна за одною? Тоді загибель “Ізольди” тільки трохи віддалиться...

*       *       *

Я заліз у маніпулятор і перевірив герметичність. Зелене око на пульті керування заспокійливо підморгувало: все гаразд. Залишалось чекати загального сигналу.
Три маніпулятори вишикувались один за одним на підлозі барокамери. В тому, що стояв переді мною, перебував старпом, позад мене - Валентин. Кожен маніпулятор скидався на хаотичне нагромадження якихось куль, кубів, щупалець і хвилеводів, причому все це громаддя підносилось на двох магнітних гусеницях.
Маніпулятор був необхідний при висадках на невідомі планети або коли треба вилізти на поверхню корабля. Він був схожий на слона, але слона дужого, до того ж розумного і спритного: він не тільки підкорявся людині, що сиділа всередині, захищаючись од космічної радіації, але й мав чудові “органи чуття”: фотоелементи, гамма-рентген, локатор, акустичний приймач, термоелементи. Все це давало йому можливість діставати необхідну інформацію про навколишній простір. Ця інформація надходила в електронний мозок, який робив відповідні висновки. При цьому людина лише наказувала: “Треба наблизитися до тієї фіолетової гори” або “Треба форсувати цей потік”. А мозок уже сам вирішував, як зручніше наблизитися до гори або як краще форсувати бурхливий потік киплячого аміаку. Бувало, що маніпулятор відмовлявся виконувати якесь розпорядження. Це означало, що при виконанні цього завдання піддається небезпеці життя людини, яка сидить усередині. В цьому випадку спрацьовувала складна запобіжна система. Людина повинна була або відмінити своє попереднє розпорядження, або вимкнути запобіжник і свідомо йти на ризик.
Якщо людина не могла чи не встигала одразу зорієнтуватись, лишалося одне - дати маніпулятору можливість самому вирішувати.
Сьогодні ми готувалися до вилазки на поверхню “Ізольди”. Треба було вкрити життєво важливі відсіки самозатягливим пластиком на той випадок, коли в корпусі буде пробоїна.
Звичайно, можна було відрядити назовні самих роботів, стежачи за ними по екрану телевізора і віддаючи команди. Але люди на поверхні зорельота, певна річ, діятимуть оперативніше, а для нас була дорога кожна хвилина.
Нарешті тиск у барокамері впав настільки, що можна було вибиратися назовні.
- Старт! - пролунав у радіонавушниках голос Георгія Георгійовича, і я натиснув стартер. 
Гусениці маніпулятора почали рухатись. Він повільно поповз прямо в відчинений люк.
Хоч я вилазив на поверхню десятки, якщо не сотні указів, величне видовище космосу завжди вражало мене. Я не вірю тим космонавтам, що стверджують, ніби до Простору можна звикнути, як можна звикнути до краси заходу сонця в горах або до розлогої пшениці, яку хвилює степовий вітер, чи до квітучої вишні.
А мені космос здається щоразу іншим. Інакше, ніж учора, незмигно горять зорі, по-новому дихають далекі світи, підозріло дивлячись на зухвалий зореліт.
- Вирулюємо до анігілятора! - почув я команду старпома. 
Він уже був здоровий.
Магнітні гусениці м’яко рухались по поверхні, надійно до неї “прилипаючи”.
Сьогодні космос здався мені особливо похмурим; можливо, у мене був поганий настрій - кляті пластинки не виходили з голови.
Проминувши центральний пост керування, ми попрямували до двигунів. Танкетки наші рухалися з швидкістю шістнадцять кілометрів на годину. Більшої швидкості ми не вмикали, бо це могло позначитися на якості дослідження поверхні корабля.
Повз броньовані шибки ілюмінатора пробігали знайомі обриси “Ізольди”. Пропливла кульова обсерваторія, з якої стирчали телескопи, націлені в різні точки Простору. Деякі телескопи повільно оберталися, ловлячи мізерно слабке світло далеких зірок.
Проплив житловий відсік, що мав протиметеоритний захист. За ним потяглися численні секції оранжерей, де була представлена мало не вся флора Землі - від полярного моху і сибірських сосен до тропічної орхідеї й апельсинових дерев Апеннінського півострова.
За оранжереями були вольєри для тварин.
Ми ніби везли з собою частку дорогої Землі. На столі у нас не переводилося свіже м’ясо - цим особливо пишався Лібін. І, що не кажи, готував Лібін надзвичайно смачні страви. (Трохи очунявши од пластичної операції, він негайно ж повернувся на “кухню”).
Мою увагу привернула якась пляма, що чорніла на поверхні складського приміщення. Я радирував про це старпомові.
- Для дослідження лишається Орленко, ви йдете за мною, - наказав Георгій Георгійович.
Нарешті ми проминули екрани, що захищали екіпаж від радіації ракетних двигунів.
- Будь уважний! - попередив старпом.
Півнеба затуляла тепер колосальна чаша, що повільно насувалася на мене, зростаючи на очах. Це була, власне кажучи, основна частина корабля - фотонний відбивач, те “вітрило”, яке давало “Ізольді” можливість розвивати субсвітлову швидкість. Відбиваючись од дзеркальної чаші, фотони, що утворювалися внаслідок сліпучих вибухів речовини й антиречовини, штовхали ракету вперед.
- Я перевірю зовнішній обвід, - пролунав у моїх навушниках голос старпома, - а ти займись анігілятором.
Я знав, що обвідна частина відбивача - найнебезпечніше місце на кораблі, бо там була підвищена радіація. Але водночас це одна з найважливіших частин корабля - вона давала можливість маневрувати. Для цього по обводу було розташовано ракетні двигуни. Вмикаючи деякі з них, можна створювати бокову тягу і цим змінювати напрям польоту.
Наблизившись до сфероїда, де раніше зберігалася антиречовина, а тепер перебували наші “полонені”, я похолов од незвичайного видовища. Хоч на сфероїді не було якихось помітних тріщин чи отворів, його поверхня ніби здулась. На ній з’являлися маленькі пухирці, що виростали на очах. Пухирець перетворювався в гнучку тремтливу пластинку, що відокремлювалась од поверхні сфероїда і тут-таки падала вниз. Внизу вона все більше й більше розплющувалася, розпливалась, наче млинець на сковороді, і швидко ставала невидимою, зливаючись із навколишнім фоном.
Що було робити?
Я впритул наблизився до сфероїда. Гусениці маніпулятора завмерли біля самої його поверхні, яка тепер здавалася живою.
Я насунув на голову шолом, у який було вмонтовано тонюсінькі проводи-“нерви”. Тепер біоструми мого мозку могли безпосередньо командувати щупальцями маніпулятора, як моїми власними руками й ногами. Я намагався схопити щупальцями хоч одну пластинку, але вони вислизали з дивовижною спритністю, обминаючи пальці-щупальця. Мені згадалося, як я відпочивав місяць тому в Середній оранжереї “Ізольди”, на прісноводному озері, яке ми називали чомусь Синім, хоч воно було прозоре, мов сльоза. Купаючись в озері, я часто натикався на невеликі зграйки пліток, і вони так само вислизали од мене, коли я намагався піймати їх.
Раптом я відчув пекучий біль у лівій скроні. Одне щупальце, що схопило нарешті пластинку, раптом стрепенулося, потім переломилося навпіл, спалахнуло і скрутилось, перетворившись на маленький клубок, що одразу ж розтанув.
Я подав команду і поквапливо відсунувся од сфероїда. Біль, спочатку зовсім нестерпний, потроху вщух.
Коли щупальце спалахнуло, я мимоволі скрикнув.
- Що, Володю? - пролунав у навушниках стривожений голос Георгія Георгійовича. - Щось трапилося?
- Пластинки просочуються з антибака.
- Ти поранений?
- Ні.
- Добре чуєш мене?
- Авжеж.
- Так от. Ти повинен негайно... - зненацька голос старпома перервався.
Даремно я щосили кричав у переговорний пристрій - відповіді не було. За Валентина я не боявся - зона, де він перебував, була відносно безпечна. Швидко вирішивши, я скомандував - і маніпулятор на повній швидкості рвонувся до відбивного дзеркала, де мав бути старпом.
Через кілька хвилин локатори виявили маніпулятор старпома. Я наблизився до нього і побачив таке, від чого кров захолола в жилах. Маніпулятор стояв, якось неприродно нахилившись. Од його гусениць зосталося лише кілька траків. Ведуча частина лівої гусениці розпалася на окремі деталі. Між ними кишіли пластинки. То тут, то там спалахували клубки білястої пари і одразу ж розвіювалися. Старпом - у нього було перекошене від болю обличчя - щось закричав, побачивши мене, але я нічого не почув: мабуть, його передавач було пошкоджено.
Події розвивалися катастрофічно швидко. Одне за одним падали уражені щупальця. Я здогадався, в чому річ. Старпом, мабуть, не встиг чи не зміг вимкнути зворотний зв’язок. І тепер од щупалець, що їх ламали й спалювали пластинки, його нервова система й мозок перебували у стані шоку.
Не можна було гаятись. Покінчивши з щупальцями, пластинки могли дістатися й до самого маніпулятора, і тоді старпому було б кепсько.
Повагавшись мить, я скомандував увімкнути променевий пістолет і спрямував його на пластинки, що копошилися між щупалець маніпулятора.
Мені здалося, що крізь броньоване скло шоломофона до мене долинув крик Георгія Георгійовича. Але це, звичайно, здалося: звук не міг передаватися в безповітряному просторі.
Коли я наважився глянути на старпома, він лежав у своєму кріслі, відкинувшись далеко назад: мабуть, знепритомнів. Це було краще - він не відчував жахливого болю.
Незабаром з пластинками було покінчено. Я взяв маніпулятор старпома на буксир і рушив назад...

*       *       *

Прокинувшись, я рвучко повернувся і, вилетівши з гамака, боляче вдарився об стелю каюти. Так, за ці роки я встиг одвикнути від невагомості, і до цього стану доводилося звикати заново.
Всі двигуни “Ізольди” тепер мовчали. Наш корабель став штучним супутником щойно відкритої нами нової планети, яка належала до системи подвійної зірки Бета Ліри. Ми рухались над нею по еліптичній орбіті. Десь під нами, на глибині понад двісті тисяч кілометрів, було видно поверхню невідомої планети. На жаль, планету огортав товстий шар атмосфери, і побачити щось до ладу не щастило.
Перебираючи руками вузькі перекладини вздовж бокової стінки коридора, я рушив до капітанської рубки. Там мав зібратися весь екіпаж “Ізольди”.
Становище наше було одчайдушне. Дві третини навігаційних і коректуючих приладів вийшли з ладу. В глибині душі я не переставав дивуватися, чому пластинки все ж “милосердні” до нас, людей?
Я неквапно пересувався - безглузді думки не давали спокою. Можливо, те, що ми досі живі, - просто випадковість? Чи це незбагненна примха пластинок?
По дорозі я наткнувся на велику голубувату пластинку - вона навіть не робила спроби напасти на мене - і думки мої стали зовсім фантастичними. Може, ці таємничі пластинки - жителі планети, яку ми щойно відкрили, і вони вирішили взяти нас у полон? Цим можна було пояснити, чому вони нас “милували”. Думка ця здалася мені занадто вже дикою, але чим більше я роздумував, тим більше зростала впевненість, що в чомусь я все ж маю рацію...
Жалюзі на коридорних ілюмінаторах було піднято, і можна було спостерігати, як сходить сонце. Його сліпуче блакитне проміння лилося в ілюмінатори, мов потоки розплавленого металу. Температура поверхні жаркого світила втричі перевищувала температуру нашого далекого земного Сонця.
Схід чужого сонця був чудовий! Блакитні стріли його впивалися в лілову атмосферу, що клубочилася далеко внизу. Де-не-де над поверхнею підносилися гострі піки. Мені здалося, що деякі з них мають напрочуд правильну геометричну форму. А втім, це міг бути оптичний обман: адже атмосфера планети могла згладити різноманітні вигини у формі піків.
- Зараз ми ввімкнемо Підсумовуючий локатор, - сказав капітан, обводячи поглядом присутніх. - Працюють усі логічні схеми і Великий Електронний мозок. Вони теж дадуть нам свої висновки. Прошу уважно стежити за екраном. Потім кожен висловить свою думку. Вмикаю, - сказав капітан, натискаючи кнопку на пульті.
Величезний опуклий екран засвітився теплим рожевим світлом. Спочатку на ньому пробігли якісь неясні безформні тіні. Потім, певно, спрацювало автофокусування, і зображення стало чіткішим. Перед очима пропливли небачені ландшафти чужої планети... Забувши про все на світі, я жадібно розглядав безкраї червонуваті рівнини, по яких тяглася мережа загадкових ліній, - можливо, каналів? Якісь білясті плями мінливої форми, здавалось, рухалися по поверхні планети. Повільно пропливали небачені зарості, що складалися з різноколірних плавних ліній. А може, це штучні споруди?
Я здригнувся. По екрану рухалася, повільно обертаючись і виблискуючи, ажурна вежа. Безперечно, таку вежу могли створити тільки розумні істоти. А якщо це так - ми врятовані! Не може розум виступати проти розуму. Врешті решт дві розумні форми життя повинні зрозуміти одна одну.
- Увага! - пролунав чіткий голос робота. - Чотирнадцять секунд тому одержано невідомі радіосигнали періодичного характеру.
- Де розміщено джерело? - швидко спитав капітан, ніби він чекав цього повідомлення.
- Джерелом радіохвиль, найвірогідніше, є ажурна вежа, розміщена на поверхні планети, її координати...
- Не треба координат, - перебив капітан, - це потім. Негайно починайте розшифровувати радіограму.
- Слухаю.
Капітанська рубка вмить наповнилася схвильованим гулом голосів. Люди жартували, найнетерплячіші намагалися вгадати зміст радіограми. На дешифрувальній машині, ніби розуміючи нетерплячку людей, швидко блимали різнобарвні лампочки.
- Тихше, друзі, - заспокоював Георгій Георгійович тремтячим голосом. - Давайте говорити по черзі!
Але ніхто не хотів говорити по черзі. Говорили всі разом. І хоч радіограму ще не розшифрували, ніхто не сумнівався, що ці сигнали могли посилати тільки розумні істоти. І вже тому ми були на сьомому небі од щастя. Дехто мимоволі пов’язував пластинки з сигналами.
Всіх нас мучило питання: що ж це за таємничі пластинки? Яка їх природа?
Наші фізики дійшли таких попередніх висновків. Передусім пластинки складаються з своєрідної речовини, досі невідомої на Землі. Але це зовсім не означає, що подібну речовину не можна створити в земних умовах. Найдивовижніше, що на Землі тепер уже є об’єкти, що мають окремі властивості пластинок. Так, здатність пластинок показувати феєричні картини, що розгортаються в часі, мають наші звичайні запам’ятовуючі пристрої, які застосовуються в будь-якій електронно-обчислювальній машині. Вчені-земляни розробили спосіб одержання, а точніше - вирощування запам’ятовуючих клітин з особливого білкового середовища. Ці штучні білкові клітини своїми розмірами близькі до звичайних клітин живої тканини.
Такий попередній висновок досліджень на зорельоті.
Щодо мене, то я твердо переконаний, що пластинки - це живі істоти, наділені високим розумом. Спитаєте: чому ж тоді пластинки повелися з нами так незрозуміло? На це можна сказати ось що. Форми прояву життя нескінченно різноманітні. Це, як відомо, один з непорушних принципів світобудови. Давно вже відкинуто уявлення про те, що розумні істоти далеких світів неодмінно мають бути схожі на людину. Досить згадати венеріанських “голубів”, які виявилися розумними істотами. Гадаю, що така ж ситуація і з пластинками. Вірю, що в недалекому майбутньому мій здогад підтвердиться.
- Ну, що скажеш, Володю? - підскочив до мене збуджений Валентин. 
Але я промовчав.
А тим часом світанок перетворився на казково сяючий день, що чимось був схожий на венеріанський: така сама спека (ми її відчували, хоч і працювали кондиціонери повітря), такі ж вогняні протуберанці світила, така ж безмежна щедрість блакитного сонячного вогню.


© МИХАНОВСЬКИЙ В. Н. На траверсі Бета Ліри: Науково-фантастичні оповідання. - К.: Молодь, 1963. - 132 с. - (Мала серія “Пригоди. Подорожі. Наукова фантастика).