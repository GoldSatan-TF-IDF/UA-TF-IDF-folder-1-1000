І змій пожирає змія
Панасенко Леонід


І ЗМІЙ ПОЖИРАЄ ЗМІЯ


Спробував підвестися й захлинувся од болю. Навколішках проповз уздовж схилу і безсило впав. Біль терзав тіло, важко було дихати.
Що б не трапилось, а дістатися до Пастки треба неодмінно. Там загибель, отже, порятунок. Від страждань і мук, безвихідності безглуздого життя. Хотів сплюнути, та слина ледь запінилася на губах, і вкляк обличчям у жорсткій траві. Тільки тепер якоюсь клітинкою мозку Роберт усвідомив, що навіть не стогне, а з кожним видихом голосно реве.
Сумно спостерігав, як серед палаючих дерев неквапливо ворушиться аспідно-чорний Змій. Плазмовий черв’як усе ще вештався біля шахти підземної електростанції. Певно, пробиваючись крізь товщу бетону, страшенно зголоднів, послабішав. На тлі спаленої трави Змій сяяв первісною темрявою, яку поступово ковтала хмара інею. Насичувався, поглинав усе підряд - сонячну енергію, тепло і радіохвилі. Поїдав перед тим, як знову вибухнути, витратити себе у викиданні.
Щоб не трапилось, а треба підповзти до нього якомога ближче.
А може, змилосердиться сам Змій: поверне в його бік, наблизиться до свого хазяїна? О, тоді все буде просто. Спалахнуть суха трава і уламки планера, щезне біль. Головне ж - згине пам’ять, вона покине напівмертве тіло, перетвориться на ясний вогонь.
“Колись з тобою таке вже було. Дуже схоже... - настирливо повторила клітинка. - Пам’ятаєш, це тоді, як ти знічев’я поїхав з альпіністами в Кордільєри? Ти випадково зірвався на сніжному схилі, коли спускався і підходив до низьких сосонок. У той момент тебе теж добряче вдарило. Ось чому тобі знайомий цей біль. Тільки ж тоді ти не шукав смерті... Це вже четвертий біль, Роберт. Було дві бійки в коледжі, випадок у горах і от - зараз. Але, схоже, незабаром тобі буде краще...”
“Ні-ні! - подумки вигукнув він. - Тільки не зараз. Ще хоч трішки. Я повинен дочекатися... Дочекатися, поки Змій не поглине все, що йому належить... А чому саме весь час Роберт і Роберт? Адже мене звуть інакше. Це не більше як прізвисько, дурнуватий псевдонім. Мене звуть...”
Так і не спромігся згадати справжнє ім’я. А потім із задоволенням подумав, що такі провали в пам’яті, певно, правлять за умовний сигнал для мозку. Настав твій час... І ще раптом пронеслося в думках: “От і добре. В небі все розпочалось, в небі й закінчилось. А вмирають усі однаково - на землі. І Бланка, і я...”
Ніби знову побачив її. Усміхнувся, потягнувся до дівчини. Адже справжнє життя для нього почалось тільки після зустрічі з Бланкою, лише кілька тижнів тому. Отже, майже не було чого і згадувати. Занадто вже недовгим виходило життя.

Роберт лежав у кріслі і тупо дивився в ілюмінатор. Його нудило, і час від часу він брав термоса з крижаною кавою. Та кава майже не допомагала. Роберта переслідувало безпричинне роздратування. В цьому літаку, замаскованому під пасажирський, не було навіть з ким полаятись.
У порожньому салоні тьмяно мерехтіли щитки приладів та видзвонював посуд посеред овального столу, за яким проводилися термінові засідання, “мозкові атаки” і казна-що, чим нормальні люди займаються тільки на землі.
“От би чорт послав Х’юза у компанію, - подумав. - Х’юз, правда, не цукерка. Та проведеш з ним одну-дві словесні дуелі - і відчуєш робочу форму. Кипить жовч, і мозок, як розлючена кішка, злітає на який завгодно паркан із формул. Навіть найколючіший...”
Повітряна мандрівка тривала півтори години і наближалася до кінця. Серед хмар промайнула окрайка океану, бурувато-зелена маса Пухлини (так назвали місце випробування генної бомби), а потім рябий, якщо дивитися зверху, солончаковий степ. А через двадцять хвилин польоту - зустрічай, Пастка, свого шефа з наукових питань.
Промінь сонця залоскотав щоку, Роберт повернувся до ілюмінатора. Під крилом лежало бескрайнє засніжене поле. Ось і кучугури, та й вітер поземок несе і кудли розвісив. А ось і наша тінь. Від літака на засніженій цілині. Там, де тінь, там і твердь. О, тепер усе нагадує не поземок, а справжню хуртовину...
І в цю мить він побачив... лижницю! Дівчина в чорному светрі та старих джинсах несподівано вихопилася з-за хмарного схилу. Побачивши перед собою сталевого птаха, злякано кинулася вбік.
- О, леле! - скрикнув Роберт, схопив бінокль і підскочив до ілюмінатора.
Привид не зник. Встиг розгледіти засмагле обличчя біглянки, її губи, які здригалися від розгубленості, і смоляне волосся, щільно затягнуте на потилиці. Помітив і її “лижі”. Дівчина не ковзала на них, а різко й сильно відштовхувалася, немов нирець, який намагається швидше заховатися в глибині.
Пірнула в білосніжне кипіння хмар - і щезла. Роберт закрив очі і знову розтулив їх. Що це? Що там було?
...До лабораторії йти не хотілося. Роберт запалив, повештався трохи по кімнаті і ввімкнув голограф. Ще з дитинства він пам’ятав плаский екран. Це було тисячу років тому, але й досі об’ємне зображення дивувало й насторожувало. Дивовижний ефект присутності. Ось і зараз. Хіба можна сказати, що ОлІвера немає в його кімнаті, що він пережовує свій нікчемний бутерброд глибоко під землею, під захистом бетону й сталі? До чого ж це неприємна звичка - весь час працювати щелепами! Адже він, провідний біохімік Центру, ніяк не може похизуватися голодним дитинством. А втім, нехай жере. Після невдачі з Пухлиною мати гарний апетит - розкіш. Когось іншого викинули б геть, та Олівер, крім щелепів, як не дивно, має ще й мозок. Нехай жере...
Він вимкнув голограф і знову запалив. Аж тепер згадав про Змія. За дні його відсутності той повинен був набрати “життєвого” імпульсу, тобто прокинутись. Певно, з ним вже можна спілкуватися. Безумовно, в межах тих куцих понять, які він, Роберт, власноручно вклав у пам’ять чудиська. На хвильку замислився. Справи із Змієм складалися вдало. Тільки минулого літа у нього виник задум створити такий мобільний нагромаджувач енергії з самокеруванням. Точніше, не нагромаджувач, а навіть поглинач енергії. Врешті вийшов кокон, створений електромагнітними полями, всередині якого розмістився прилад для споживання енергії - контактор, а також блок керування та зв’язку. Таке собі чорне “дещо”, яке перетворюється під час викидання на величезну подобу кульової блискавки. На вогнедишного дракона, котрий зібрався було вибухнути, але роздумав... Стратегічне завдання: знеструмлювати енергокомунікації та енергомісткості противника, починаючи з електростанцій та ліній високовольтних передач і за кінчуючи автомобільними акумуляторами. Плюс до всього гуманний фактор. Для людини Змій стає небезпечним лише в момент викидання.
Роберт набрав код Змія на браслеті зв’язку. Монстр одразу ж відповів:
- Голодний! Голодний! Голодний! - глухий, булькаючий голос пролунав несподівано лунко, ніби поруч. - Відчуваю гостру нестачу енергії. Можу акумулювати її. Здатний споживати. Можу пересуватися й вести пошук джерел енергії. Функціоную нормально. Дуже голодний!
Роберт посміхнувся - куди там Оліверу до цього ненажери. Він Змію такий апетит запрограмував, що той і Сонце зміг би з’їсти.
“До речі, пора й собі пообідати, - подумав Роберт. - Пора”.
В їдальні вже були Олівер та Евеліна.
- Шеф сьогодні не в дусі? - мимоволі поцікавився товстун.
- Якщо у вас закінчилися “ліки”, Роберте, я можу допомогти, - наче випромінювала співчуття Евеліна.
- Як ти можеш, крихітко? - Роберт прикинувся ображеним. - Ти ж знаєш, що робить ця отрута з моїм пульсом... Звинувачую в цьому літак. Мене трохи заколисало.
До їдальні зайшов Х’юз. Полковник стримано вклонився співробітникам, а для Роберта подарував щось схоже на посмішку.
- Доктор, - Олівер знов одірвався від супу. - Кажуть, ви літали до міста?
- Ні, я був у Пента...
Х’юз зморщився, і Роберт зі сміхом закінчив:
- У Пента-клубі, звичайно.
“У полковника це вже не просто пунктик, а справжня манія, - подумав Роберт. - Він і рідну матір міг би утаємничити. Не було, мовляв, і нема у мене ніякої матері. Народжений за рішенням сенатської комісії...”
Згадка про Пентагон Роберту здалася недостатньою:
- Слухайте, полковнику, - говорив, наливаючи собі супу, - Змій передає вам полум’яне вітання. Цей добрий хлопець уже прокинувся. І апетит у нього, до речі, кращий, ніж у Олівера. Так що через тиждень-другий запрошую на полігон...
- Доктор! - тільки і спромігся сказати Х’юз. - У мене немає вже сил з вами боротися. Звичайно, всі ми тут друзі... Але ви нехтуєте елементарними правилами безпеки. Таку інформацію - вголос?!
“Цікаво, - подумав Роберт. - Я науковий керівник Центру, але точного статусу Х’юза не знаю... Ось початок його біографії уявити не так уже важко. Школа військової розвідки, потім десь служив. Скажімо, на острові Тайвань, є там фахівці з радіоперехоплень. Або в Агентстві національної безпеки. Клерком з питань “електронного шпигунства”. Після цього - стрибок. Погони полковника і посада головного шпика Пастки. На кого він нині працює? ФБР? Або на його армійського двійника “Сі-Ай-Сі” - військову розвідку? Чи водночас на обидві служби? Можна заплутатися в них... Всюди дублювання. Подвійне, потрійне стеження...”
- Не сердьтесь, містер Х’юз, - Роберт відсунув тарілку. - Ви також добрий хлопець. Я навіть дав Змію ваш голос. На знак особливої приязні.
Евеліна засміялася.
- Ой, Роберте, ви сьогодні нестерпні.
А Роберт згадав схожу обідню годину. Це було три роки тому, восени. Тільки-но відчинили дослідницький Центр. Робертові доручили купу найрізноманітніших організаційних питань, і він бігав, як навіжений. Під час обіду почав розповідати плітку, почуту у Пентагоні. До полковника гумор не дійшов.
“...Сер... - багровіючи, сказав він. - Зловживаєте своєю обізнаністю. Я повинен зробити вам зауваження”.
“Хвилинку”, - відповів Роберт і пішов до своєї кімнати.
Повернувшись до їдальні, він жбурнув на стіл товстенну книгу та ще й поклав на неї долоню, неначе на біблію.
“Наш полковник має рацію, - офіційним тоном розпочав Роберт. - Ми стали занадто легковажними. Пропоную запровадити псевдоніми. Ви бачите перед собою книгу відомого Роберта М. Як автор ідеї, я беру собі ім’я автора книги. А ви хапайте інші. Віднині ви будете Евеліною. Ви - Олівер. Ви - Ральф. Далі - Стівен... Запам’ятовуйте, запам’ятовуйте, колеги. А ви, шановний полковнику, станете Х’юзом. Наш Центр - Пасткою. А Пентагон - ...”
“Пента-клуб”, - підказала Евеліна, ховаючи посмішку.
“Так, так, - погодився Роберт. - Прошу всіх сприймати мої слова цілком серйозно”.
Полковник щось промимрив під ніс. Олівер голосно запитав у Роберта:
“Послухайте, шеф, а ви самі читали цю біблію?”
“Аякже, - посміхнувся той. - І повинен сказати, що там така ж ідіотська компанія, як наша. Всі залишаються живими після атомної війни... У вагоні метро... Річ досить придатна, щоб утаємничитись до кінця наших днів”.
“Роберте, - Евеліна першою прийняла правила гри. - Не будьте скнарою. Дайте і мені почитати...”

Вечір видався надто довгим. Роберт лежав на кушетці, палив і дивився на зірки. Крізь розчинене вікно до кімнати струменіла прохолода. З парку лунав жіночий сміх. Спалахував і згасав.
“Сьогодні я поводжуся, наче псих, - думав він. - До всіх чіпляюсь, буркочу. Чого б це? Здається ж, усе гаразд. Живий, здоровий, багатий, безліч успіхів. Змій вже готовий до випробувань на полігоні... Хіба що сутичка з Х’юзом? Дурниці! Може, трохи і образився полковник, та чи є на що ображатись? Ач, який, використав його голос, от і все... А гарний у мене Змій вийшов. Як він волав, “голодний”! А я, я?..”
Навіть присів, підкоряючись ще не усвідомленому до кінця поруху думки.
“Так, так. І я голодний. Голод душі доводить до відчаю! Все мені остогидло - і Центр, і завжди рухомі щелепи товстуна Олівера, і цей пройда Ральф. А Змій?.. Інші, дивишся, електростанції проектують, відкривають нові джерела енергії, а я... Народив диво техніки. Змій від Змія!”
Роберт неспокійно заметушився - попіл від сигарети впав на кушетку. Сформована думка мала ще якийсь невисловлений підтекст.
“Лижниця! От від чого втрачено спокій! - знову перед очима виникли смагляве обличчя і губи, які здригалися. Чорний светр, гнучкий стан, перелякані очі... - Що це було? Що?”
Безліч разів допитував власний мозок, ніби од відповіді залежало щось дуже важливе.
“Міраж, фантом? Ні, ні. Я все бачив реальним. До того ж, стільки подробиць, та й бінокль не пристосований для розглядання привидів. Отже, лижниця - факт реальний. Тоді що за ним? Новий вид спорту? Ні. Адже не було ні реактивних двигунів, ні крил, ні гвинта... Де-де, а в Пента-клубі добре знають технічні новинки. Левітація? Ну от, забрів у галузь фантастики... Тільки факт залишається фактом. І ймення йому - смаглявка в чорному светрі. Коли вже мене протверезить: хіба можуть гарненькі дівчатка розгулювати в небі, наче у квітучому саду? Левітація, галюцинація... Чи не божеволію? Треба тримати себе в руках”.

В Олівера зіпсувався апетит. Він замовив сніданок, як завжди, подвійну шинку - рожеву, із сльозою, - але копирсав її виделкою без усякого задоволення. Це був тривожний симптом.
- У чому справа? - поцікавився, підсівши, Роберт.
- А, це ви, шеф, - пожвавішав біохімік. - Допоможіть мені. Я остаточно заплутався. Ця Пухлина ні на що не схожа. Злива вторинних ефектів, і всі різні... А тут ще Х’юз скриготить і принюхується, нібито я навмисне плутаю карти.
- Стривай, а як же Ральф? - Роберт пошукав очима маленького помічника.
- Навіщо, шеф? - Олівер відсунув убік прибор. - Ви не гірше од мене знаєте справжню ціну показному. Прошу зауважити, у росіян воно щось на зразок лайки.
- То чого ж хочете від мене?
- Зовсім небагато, - товстун розкинув руки, начебто збираючись чи обняти, чи задушити свого керівника. - Полетимо в Зону, захопимо із собою Х’юза. Полковник давно вже хоче подивитися Пухлину, та побоюється заразитися. Але в компанії...
Роберт відхилився у кріслі і насмішкувато глянув на біохіміка.
- Старий, я не спеціаліст по пухлинах. Я - енергетик! Розумієш мене, світла голово? Краще Евеліну візьміть із собою. Вона - лікар і більше розуміється на цьому. Та й супутник з неї набагато приємніший, ніж я.
- Вам видніше, - Олівер знизав плечима. - Але незабаром від нас вимагатимуть звіт, і я чесно складу свою зброю - це найкраще, що я можу зробити, - а Ральф...
Двері відчинилися, і до їдальні ввійшов Ральф. Він щось пережовував із загадковим виглядом, ніби очікував приходу геніальної думки.
- Так-от, - побачивши помічника, Олівер почав говорити голосно і роздратовано. - Я капітулюю, і мене вибачать. А Ральф негайно сповістить, що розслідування велося неорганізовано, без розробленої методики, науковий керівник не поцікавився...
- Дослідження, - виправив його Роберт. 
Товстун налився кров’ю.
- Не треба вчити мене жити, док. Я знаю ціну власним словам так само добре, як і деяким колегам. Пухлина - це розслідування.
- Не слухайте його, Ральф. - Роберт подивився на годинник. - Олівер завжди заздрить. Ви гадаєте, його дратує ваше зверхнє ставлення до таємниці Пухлини? Аж ніяк...
Ральф несміливо посміхнувся.
- Його виводить з рівноваги ваша конституція, містере Ральф, - продовжував кривлятися Роберт, водночас обдумуючи аргументи біохіміка. - Товстуни завжди заздрили елегантним чоловікам.
В їдальні вибухнув сміх.
- Він мудрий, - похитав головою Роберт. - Коли настане час розкидати каміння, їх і справді кидатимуть у мене. Ти такий мудрий, Оліверє, як мій улюблений Змій. Отже, я згоден летіти.
Під час зборів він весь час жартував, та коли запрацював двигун і трава припала під струменем повітря, надовго замовк. Вертоліт м’яко пірнув у небо. Далеко внизу залишилися будівлі лабораторного й адміністративного корпусів, куб енергоблоку, ледь примітні алейки парку. Зліва хитнулась і зникла височінь схилу із встромленими на маківці антенами господарства професора Доуена.
- Похвали маленьких людей рідко кого зачіпають, - пишномовно сказав Х’юз, - однак усі надії тепер на вашу інтуїцію, докторе. Це невідоме випромінювання наробило там бозна-що...
Роберт мугикнув:
- Полковнику, для чого підлещуватись? Не можу повірити, щоб ваша скромність підвищувалася так само, як і тиск.
- Х’юз гадає, що ваші кишені, Роберте, наповнено генеральськими зірками, - із скам’янілим обличчям зауважив Олівер, не приховуючи ненависті. - Або намагається підсолодити пілюлю на ім’я Пухлина.
Полковник навіть не повернув голови, процідив крізь зуби:
- Я не такий дурний, як вважаєте ви, Оліверє. Принаймні, я роблю свою справу вправно. А ви набиваєте свій шлунок за рахунок сплатників податків і теревените про “вторинні ефекти”... Є у вас умови для проведення дослідів, відомий механізм дії генної бомби на клітину. Чого ще треба? Якби на те моя воля...
- Наближаємося, - зупинив їх суперечку Стівен, виглянувши з пілотської кабіни. - Прошу одягнути захисні костюми.
- Тьху, яка бридота! - Ральф посковзнувся, упав, швидко підвівся і тепер не знав, чим витерти руки. Бурий слиз забруднив рукавиці, зачепився на колінах. - Йти неможливо: все розповзається під ногами, скрізь сморід розкладу. Тут нема чим дихати, доктор.
- Спокійніше, - пробубонів Роберт, роздивляючись на всі боки. - У вас є респіратор. Руки витирайте одежею. Все одно її спалять після дезактивації.
Йшли вздовж вузької просіки. Обабіч здіймалася буро-зелена стіна дерев, кущів і ліан, наче запозичених з декорацій фантастичного фільму. Навіть байдужий до всього Роберт був вражений їхнім виглядом і розмірами.
Втрачалося почуття міри і пропорції: папороть тягнулась до самого неба, струнка, як кипарис, а болотний очерет, втративши схожість із справжнім, розкидав товсті клишоногі стовбури. Шкірясте листя-свитки, що росло прямо з землі, чергувалося з бурими гороподібними наростами. Отруйно-зелені шматки слизу на всіх “поверхах” обплітали цей дивовижний ліс.
- Наскільки я розумію, - гидливо промовив Роберт, - зараз ви займаєтесь ідентифікацією: що із чого утворилося після вибуху генної бомби.
Олівер, простеживши його погляд, заперечливо похитав головою:
- Ні, це не очерет. Скоріше хвощ. Або яка-небудь нікчемна водорість, що покинула природне середовище. Все тут переплуталось, доктор. Про ідентифікацію не може бути й мови. Зауважте, це сельва-мутанти на рівні трави. Понаростали... після вибуху. Ми ж вам доповідали, показували фото...
- Плювати мені на фото, - заявив Роберт, вдивляючись у похмурі обличчя супутників. - Тільки й чути: “вторинні ефекти”, “вторинні ефекти”. Я бачу - бомба не виконала свого надзавдання.
Х’юз насторожився, товстун знітився.
- Тому я і звертався до вас, - промимрив Олівер. - Так би мовити, колегіально, разом... Щодо мене, то я давно склав зброю. Загадка не по мені. Такого ми не уявляли...
- Яка загадка?! - гаркнув Роберт. - Нема ніякої загадки, немає Пухлини. Є елементарна невдача. Ваша “добра бомба”, Оліверє, повинна пригнічувати гени, примітизувати їх. Хіба ми спостерігаємо ознаки регресу? Потвори, мутанти, трава, що перетворилася на джунглі, - цей божевільний танок життя вартий експерименту, а не для “гуманної” бомби.
- Ми і є експериментатори, - раптом огризнувся Олівер. - Ви ведете себе, шеф, так, ніби ми фабриканти зброї, а ви - прогресивний профспілковий діяч.
- Краще замовкніть, - порадив йому Роберт, - Якщо не знаєте, хто ми такі, запитайте у полковника.
Вони якраз вийшли на скальну терасу, що здіймалася над сумовитою місцевістю Зони. Хоча підйом був нетривалим, обличчя, сховані за прозорими щитками респіраторів, посіріли, у шлемофонах чулося важке дихання.
- Ми ретельно охороняємо зону Пухлини, - не без гордощів заявив Х’юз. - Зверніть увагу, докторе, ось на ті сторожові вежі. Крім електронних систем, задіяно й старі перевірені методи: цілодобове патрулювання, потрійна огорожа і, звичайно, струм.
Роберт похмуро кивнув. Перед його поглядом відкрилася майже вся Пухлина. У великій зеленій масі - гіпертрофованій, потворній - почувалося щось грізне й хворе. Життя справді тут розпухло, розплодилося без будь-яких обмежень. З краю сельви, де над знавіснілою біомасою вихопилися сторожові вежі, простяглася чорна смуга. Такий вигляд з висоти мала і просіка, якою вони сюди прийшли.
- Випалюємо вогнеметами, - пояснив Х’юз, випереджаючи запитання Роберта. - Кожного ранку. І просіку теж. Цю зелену отруту інакше не зупиниш.
- Справді, - підтвердив Роберт. - Ваша генна бомба, Олівере, не подавила, а розбурхала ген. Прикмети розкладу - це лише результат надмірної життєдіяльності рослин.
Ображений біохімік мугикнув:
- Ще невідомо, що краще: перетворитися на мовчазну тварину, деградувати чи померти від того, що життєві системи спалять себе.
- Що там? - злякано прошепотів Ральф. Його маленька долоня вказувала в бік океану, берег якого був прихований розпухлою зеленою псевдосельвою.
- Де? - спитав Роберт.
- Там, там, там...
Сонце засинало, і його золотаві промені вихоплювали кілька очеретяних дахів.
- Покинуті бунгало, - з готовністю пояснив Х’юз, - використовувались для зйомок якогось фільму. Кінокомпанія не має майнових претензій.
- Все-то вам відомо, полковнику, - поморщився Роберт.
Зненацька почувся дивний звук - ніби хтось чи то зітхнув, чи то застогнав.
Олівер зблід, а Стівен, який весь час безтурботно насвистував, схопився за кобуру пістолета.
Швидко насувалася темрява. Не тільки далекі дахи, а й уся галявина розчинилися у хворобливому тілі Пухлини. Над болотом поповзли смердючі тумани. А Фіолетовий пустир замерехтів вогнями-привидами. Далі просіка звузилась, пірнула вглиб, і маленький загін, який спішно повертався, тісно згуртувався навколо Роберта. У темряві заростей обабіч просіки вирувало своє, не зрозуміле людям, нічне життя: щось шипіло й плямкало, скрикували птахи, а на болоті стогнала невідома тварина.
- Тут були раніше хижаки? - запитав Роберт.
Ральф нервово зареготав, а Стівен на всяк випадок знову схопився за кобуру.
- Ні, тільки комахи, птахи та гризуни. Щоправда, - спинився Олівер, - вони теж частково... змінилися. Хіба розбереш тепер! На щастя, всі вони тримаються зони Пухлини. Наприклад...
- От вам і приклад! - зойкнув Х’юз.
Гримнули два постріли. На Роберта посунув хтось чорний і кудлатий. На рівні його обличчя опинилася спотворена риком собача морда. Роберт кинувся вбік і пальнув у неї. Тієї ж миті собака зник у темряві.
- Полетів, - вражено мовив Стівен.
Собака й справді, - ну, як це сказати?.. Ніби плив у повітрі.
- А які очі, очі, - все ще дивувався Стівен. - Очі аж палали. Жовті такі. І світилися...
Невідоме відчуття, ніби вони йдуть не по Землі, а по незнайомій і цілком небезпечній планеті, змусило Роберта здригнутись. Його наказ пролунав несподівано грубувато:
- Облиште розмови. Марш до вертольота!

Весь вечір Олівер сидів мовчки.
“Я тебе розумію, приятелю, - співчутливо подумав Роберт про себе. - Теорія - одна справа: різні там формули, обчислення, рекомендації... Інша річ - наслідки. До того ж гидотні... Я, безумовно, не спеціаліст по Пухлинах, але ця божевільна біомаса вражає. Нічого, приятелю. Це - наш хліб! Не найкращий, але наш...”
Вийшло так, що всі, не змовляючись, зайшли сюди після повернення вертольота на базу. Стівен шукав п’ятий стілець, Роберт оглянув свою похмуру команду І з іронією зауважив: життя в утаємниченому Центрі нагадує багаторічну гру у провінційному театрі, коли йде одна і та ж вистава на тлі остогидлої декорації, чуєш однакові слова і пристрасті, бачиш ті ж самі обличчя. Бр-р-р!
Ральф згадував про літаючу собаку, але Роберт висловив своє: добре, що в Зоні не літають принаймні корови...
- З вами важко розмовляти, - образився Х’юз. - Я несу з вами тягар, турбуюсь... Сьогодні, можна сказати, ризикував життям...
Роберт знову засміявся:
- У вас манія величності, приятелю... Кому воно потрібне, ваше життя? Мабуть, перетрусилися в зоні Пухлини. Еге ж? Собаки злякалися? Треба лякатися корів, полковнику. От коли корови почнуть літати...
- Між іншим, серед охоронників траплялися випадки зараження, - вперто продовжував Х’юз. - Якийсь там вірус-мутант. Шкіра стає золотистого і...
- І що? - запитав Роберт. 
Полковник знизав плечима:
- Не знаю. Але факт зараження залишається фактом.
- Дурниці, - наморщився Роберт. - Олівере, поясніть йому, що в Зоні насправді відбувається зі шкірою... Остаточне тло. Впливає лише на пігмент. От і ви, Х’юз, сьогодні маєте засмаглий вигляд.
Полковник зблід.
- Що з вами? - здивувався Роберт. - На вас обличчя немає. Облиште страхи. Ви втратили гумор, а це вже небезпечно. Плюньте на все. В Зоні можна прогулюватися без захисних костюмів...
- Скажіть, це правда? - спитав Х’юз у Олівера, витираючи змокле чоло.
- Що саме? - не зрозумів товстун.
- Ефект засмаги, пігмент... - нетерпляче пояснив той. Не дочекавшись відповіді біохіміка, Х’юз раптом, голосно засміявся. - Так, Роберте, я таки злякався. Я страшенно злякався золотавої зарази.

Стіна нахилилась і рішуче пішла назустріч Роберту. Він розкинув руки, щоб не впасти, трохи постояв. Підступна стіна заходила тепер з іншого боку, намірюючись вдарити у спину.
- Я все бачу, - із загрозою у голосі сказав їй п’яний Роберт. - Зникни.
У кабіні ліфта його підтримав телефон, на який після двох невдалих спроб йому все ж таки пощастило спертися. Ліфт зупинився на третьому поверсі. Рій голосів, облич і образів штовхався в мозку, поки Роберт зусиллям волі не прогнав їх. Але після них з’явилася хмара. Висока, купчаста, з якої стрімко летіла небесна лижниця.
- Ідіть геть! - відсторонив її Роберт. 
Нарешті ввалився в свою кімнату, впав на ліжко. Тієї ж миті під ним провалилася підлога. Роберт на своєму одномісному планері - над Пухлиною. Назустріч йому, розриваючи смердюче павутиння, плив мертвий собака. Лижниця сіла на хмару й зарюмсала. Собака раптом загавкав. “Як він, мертвий, може гавкати?” - здивувався Роберт. - “Це він мене побачив, мене, - сказав полковник Х’юз, який невідомо звідки з’явився в маленькій кабіні планера. - Чогось мене собаки не люблять...” - і зашепотів без найменшого зв’язку з попередніми словами: “Ті солдати всі загинули, докторе. Всі до одного. Після зараження”.
- “Вони не могли загинути! - скрикнув Роберт. - Максимум два-три напади лихоманки, озноб. Це все одно, що на пляжі пересидіти...”
- “Пізно, - зашепотів Х’юз. - Ми їх кремували. Я ж вам доповідав у середу...” - “Де, як? Звідки у Зоні крематорій?” - “В польових умовах, докторе, - зітхнув полковник. - В польових...”
Щось злегка цокнуло у віконце. Роберту примарилося, що із зовні за склом промайнуло світле жіноче обличчя.
- А, підглядаєш, - посварився пальцем убік вікна. - Негарно! Я сьогодні в поганій формі.
Він упав головою на подушку.
- Зникай, - пробурмотів Роберт. - Зникай, лижнице, бо Х’юз спіймає тебе й спалить...

- Чому він такий... - Х’юз непевно поворушив руками, - розпливчастий?
Чорний згусток Змія в абсолютній тиші ковзав над землею, запрограмовано обминаючи кущі. Подекуди з трави здіймалися хирляві струмки диму, що позначали шлях Змія. Горіло сухе бадилля, торішнє листя.
- Голодний, слабий, - неохоче пояснив Роберт.
Він був тверезий і похмурий, байдуже дивився на експертів, котрі оточили свого проводиря. А сам головний експерт Слоупер, здавалося, зовсім не цікавився виставою, яку показували на його честь, а тільки й робив, що писав у блокноті. Іноді його губи кривила поблажлива посмішка людини з багатим досвідом. Це означало, що Змій містеру Слоуперу сподобався.
- Може, повернемось до бомбосховища? - запропонував Х’юз.
Слоупер не відповів. А Роберт, назвавши подумки Х’юза “старою шкапою”, вголос відзначив:
- Об’єкт не такий вже й небезпечний для людини. Тільки при безпосередньому контакті або під час викидання залишків енергії. До його програми введено певні заборони. Крім того, він підкоряється всім моїм наказам.
Роберт здійняв догори ліву руку з браслетом зв’язку і наказав:
- Шукай! Споживай і акумулюй!
Тієї ж миті Змій кинувся до щогли високовольтної передачі, яку перед цим влаштували на полігоні. З електропроводів, спрямованих до яру, зірвався блакитний спалах розряду.
- Контакт є, - доповів оператор з командного пункту. - Все йде, як у прірву. Краще будь-якого заземлення.
- Дивіться, - не витримав один з експертів. - Він тече по проводах.
- Так він запрограмований, - Роберт вперше за день посміхнувся. - Розуму Змій, на жаль, не має. Як тільки він покуштує запашних електронів, одразу ж намагається дістатися до їхнього джерела. Дістатися і знищити. І знову бути голодним.
Над яром здійнялось полум’я. Долинув негучний вибух.
- А тепер прошу до бомбосховища, - сказав Роберт. - Має бути ефектне видовище.
Змій виповз із яру хвилин за дві. Його псевдотіло помітно почорнішало.
- Поглинає світло, - пояснив Роберт. - “Малюк” покуштував смачненького, і в нього розігрався апетит. Ось послухайте.
Він викликав Змія. Гаряче чи то булькання, чи то бурмотіння заповнило бомбосховище. Полковник Х’юз упізнав свій голос і здригнувся.
- Голодний! Голодний! Голодний! - повторювало чудовисько. - Поглинаю різні види енергії. Готовий споживати. Функціоную нормально.
- Зараз спробуємо його знищити, - сказав Роберт, зменшивши силу звуку. Він заохочуюче поплескав оператора по плечу: - Гукни там артилеристів.
Перший же снаряд влучив у Змія.
- Ще, ще! - крикнув Роберт, дивлячись в оглядову щілину. - Бий його! Не шкодуйте снарядів.
Коли впали грудки землі, розвіявся дим, спостерігаючі побачили, що тіло Змія збільшилось. Його темна маса жваво коливалась серед вирв, у голосі, здавалося, бриніло задоволення:
- Одержав активне підживлення! Частину теплової енергії втрачено під час пошуків оптимального режиму поглинання. Відчуваю перенасиченість...
Наступної миті Змій засвітився, спалахнув яскравіше од сонця і згас. Вибухова хвиля розкидала уламки щогли високовольтної передачі і навіть похитнула сховище.
- Викидання, - тихо сказав Роберт. 
Він чомусь одразу ж втратив інтерес до події.
- Голодний! Голодний! Голодний! - майже волав Змій.
- Знову підступність програми, - стомлено пояснив Роберт. - Викидання забирає не тільки залишок. Майже все. В принципі я створив Тантала двадцятого сторіччя.
- Дуже вражає, - нарешті озвався Слоупер. - Не пізніше ніж післязавтра про результати випробувань я доповім президенту.
Головний експерт злегка вклонився Роберту і сказав:
- Я хотів би поговорити з вами наодинці.
Вони відійшли. Роберт перехопив одверто заздрісний та ревнивий погляд Х’юза.
- Слухаю вас, сер.
- Наскільки я зрозумів ваші математичні обчислення, - Слоупер затримався, підбираючи термін, - енергетична місткість системи “Змій” може бути і набагато більшою?
- Так. У цьому випадку слід піднести поріг викидання - от і все. Але нинішні параметри досить оптимальні. Ми не знаємо потужніших джерел енергії.
- А я знаю, - губи головного експерта скривила диявольська посмішка. - Доводилося спостерігати.
- Не розумію. А втім, - Роберт кинув на Слоупера здивований погляд. - Чи не хочете ви сказати...
- Саме так, - перебив його головний експерт. - Мене цікавить: чи зможе ваш Змій хоча б частково приборкати ядерний вибух?
- А, побий мене грім, - розгублено промимрив Роберт. Йому здалося, що від містера Слоупера повіяло замогильним холодом. - Ніколи не гадав... Але навіщо? Який сенс? Теоретично, мабуть, такий варіант можливий.
- От і добре. Подумайте, підрахуйте. А сенс... Якщо ваш Змій переможе атомного дракона, ми створимо небачену досі систему захисту. Тисячі, десятки тисяч ваших поглиначів енергії оточать найважливіші промислові і військові об’єкти. Ми будемо практично неприступними - уявляєте?
- Намагаюсь уявити, - знесилено сказав Роберт. - Ви хочете розбити ядерний вибух на десятки, сотні невеликих вибухів-викидань?
- Не обов’язково! - загадково посміхнувся Слоупер. - Наша мрія - законсервувати всю міць ворожого удару-відповіді і протягом сторіч використовувати дармову енергію.
- Удару-відповіді? - перепитав Роберт і здригнувся від огиди.
- Не чіпляйтеся до слів, шановний колего, - відмахнувся головний експерт. - Важливо зовсім інше: можливо, ви зараз стоїте на порозі великого відкриття сторіччя.
- Скоріше закриття сторіччя, - сердито кинув Роберт. - Вибачте, але на мене чекають.

Роберт прийшов до їдальні пізніше інших.
- Де ж це доктор Олівер? - запитав офіціанта.
- Не знаю, сер. Я хотів було принести обід у номер, та він лише вилаяв мене і відімкнув телефон.
“Це серйозно, - подумав Роберт. - Такого ще не траплялося, щоб Олівер відмовився від їжі”.
Щоправда, і у нього апетиту не було. Роберта приголомшила цинічна відвертість Слоупера. Не вистачало того, щоб і його ім’я згадували прокльонами, як і донині проклинають творців атомної зброї. Хоча він уже так глибоко тут загруз, що Центр і справді став пасткою. Звідси не просто вирватись. Та й кому він потрібен? Хіба брату, який живе тільки для того, щоб забезпечувати сім’ю? Ні, Ред йому не помічник. Він сам потребує допомоги. А більше... Більше в нього нікого немає - в усьому величезному і безглуздому світі. Окрім примарної феї, яку побачив у небі.
Без дозволу він зайшов до номера біохіміка. Олівер лежав на тахті. На підлозі валялася книга, на столику - напівпорожня пляшка.
- Чого скнієш, старий? - поцікавився Роберт і гепнувся в крісло.
- Ви нічого не знаєте, шеф, - тужно промовив товстун, не повертаючи голови. - Нічого!
- Правильно. І знати не хочу, - погодився Роберт. - Дурень ти, якщо мордуєш себе через Пухлину. Це ж так складно - вибірково вплинути на гени, щоб відбулась незначна деградація. Хто знає, може, лавиноподібні мутації і приведуть до бажаного результату.
- Ні. Я такого не хотів! - скрикнув раптом біохімік.
- Ну от, уже кричиш, б’єш себе в груди. Навіщо? - Роберт важко подивився на нього. - Працюємо ж не на фабриці іграшок, а я не пастор, щоб відпускати гріхи. Сам у багні по вуха.
- Я написав генералові, - сказав Олівер, встромивши погляд у стелю. - Вимагаю офіційного розслідування. 
Роберт розсміявся.
- Ти таки з глузду з’їхав! Хто потребує розслідування? Людина, яка більше всіх ховалася в тіні і намагалася скинути свою Пухлину то на мене, то на Ральфа. Який ґедзь тебе вкусив?
- Не хочеться жити, Роберте. - Біохімік потягнувся до цигарки і з відразою її кинув. - З вами такого не траплялося? Мені розвиднілось... Я все зрозумів... Я - нікчема, я - злочинець!
- А всі інші, по-твоєму, вирощують кроликів? - розлютувався Роберт. - Годі займатися мазохізмом.
- Ви нічого не знаєте, шеф, - тупо повторив Олівер. - Я гірший, ніж фашисти, які робили досліди в концтаборах смерті...
- Чого ти хочеш? - різко запитав Роберт, котрому раптом набрид цей волаючий жирний кабан.
- Позбавитися страждань! - гарячково вигукнув Олівер. - Я завжди вважав совість вигадкою поетів і невротиків. А тепер вона болить, ніби стара рана. Що робити?
- Застрелитися, - порадив Роберт. - Найпростіший метод. На собі я не пробував, але, кажуть, допомагає.
Олівер підвівся. Його очі посерйознішали.
- Дякую за пораду, - сказав без посмішки і додав: - Я завжди вважав тебе добрим хлопцем, шеф.
- Тобі треба виспатися, - кинув Роберт і пішов до дверей. - Скажу Евеліні, щоб зробила тобі заспокоюючий укол.
У місті Роберт вирішив подзвонити брату і поїхав на пошту. З Центру телефонувати не хотілося, бо була відомо: всі розмови записуються на плівку. Поки його з’єднували з Лос-Анджелесом, неквапно вийшов на веранду, спостерігаючи, як на місто насувалися грозові хмари.
“Не треба було так з Олівером, - подумав. - Може, й справді болить у нього душа... Щось його турбує. Тож навіщо наганяти туману? Відкрився б. Хоча, який з мене духівник?.. Самому - хоч вовком вий...”
Він раптом здригнувся, відчувши на собі чийсь погляд. Його безцеремонно роздивлявся худорлявий хлопчина років десяти в подертих джинсах і брудній жовтій сорочці. Хлопчина сидів на сходинках веранди. Час від часу з незалежним виглядом відвертався і плював на квіти. Якийсь весь задерикуватий, насмішкуватий...
Роберт поманив його пальцем:
- Хочеш заробити долар?
- Ще б пак, сер.
- Ось, візьми. І щоб я тебе більше не бачив.
- Зрозумів, сер. Зникаю.
- Містер... Ви замовляли Лос-Анджелес? - загукала телефоністка. - З’єдную.
У трубці - знайомий голос Луїзи, братової дружини.
- А де Ред?
- Ти звідки дзвониш? Не з міста? - зустріла його запитання своїм Луїза.
- Ні, Лу. Від себе... Ред удома?
- Ах, від себе, - засмутилася раптом Луїза. - Вже другий рік обіцяєш приїхати. Ред побоюється, що ти вже так загордився, так загордився... Забув про нас, правда ж?
- Та що ти, Лу? Як-небудь виберуся. Неодмінно! На Різдво, а може, й раніше. Дай-но Реду трубку.
- Нема його. Обладнує в нашому будиночку водяне опалення. Десь там вовтузиться з трубами, казаном.
- В якому будиночку? - здивувався Роберт.
- Як? Хіба не знаєш? Я ж писала в листі... Навесні ми купили ділянку. До речі, дякуємо тобі за позичені гроші. Ред сподівається, що років через три розрахуємося.
- Дрібниці. То подарунок, - зніяковів Роберт. Щось стисло йому серце і не відпускало: нарешті здійснилася мрія їхнього батька. - А ділянка велика? Де знаходиться?
- На березі. Чотири акри. Знаєш, я посадила біля будинку море квітів. І навіть твою улюблену магнолію. Приїжджай і живи там, скільки захочеш.
- А де маленька Кароліна?
- Їх із Редом не розлити водою. Допомагає там... І все тебе згадує, питає, коли ж дядечко приїде.
- Я... обов’язково... приїду, - ледь вимовив Роберт.
- Як ти дивно говориш. Часом не захворів?
- Я здоровий, як Змій. - Він засміявся, але одразу збагнув, що “Змій” для Луїзи зовсім нічого не означає. - Вибач, Лу. Якась меланхолія причепилась.
- Тобі треба одружитися, - зітхнула Луїза на другому кінці. - І Ред так гадає. А ще тобі відпочити варто. Кидай усе і прилітай до нас!
- У нас дощ, - сказав Роберт, роздивляючись крізь скло вулицю. - А у вас?
- Не чую, якісь перешкоди.
- Погода, питаю, яка?
- Чудова-сонце, тепло. Ще купаються... А що передати Реду про твій приїзд?
- Скажи, що я його дуже люблю. - Роберт раптом відчув на щоці сльозу. - І Кароліні передай те ж саме... Я ніби бачу, яке у вас сонце.
- Знову лякаєш, - схлипнула Луїза. - Не муч себе. Покинь усе і приїжджай...
- Я переказав вам щойно невеличку суму, - говорив Роберт. - Це подарунок. Купи що-небудь Кароліні... І шукай наречену, якщо вирішила мене одружити.
Поклав трубку і вийшов на веранду.
- Чого рюмсаєш? - запитав той самий хлопчисько, якого, певне, загнав сюди дощ. - Тобі боляче? Забився? Я помітив: людей часто б’ють дверцята кабін.
- Забився, - погодився Роберт.
- Прочитай молитву, - порадив хлопчик. - Поки читатимеш, воно й переболить.
- Не пам’ятаю жодної молитви, - зізнався Роберт. 
Хлопчик уже не здавався йому настирливим.
- Тоді вилайся, - сказав маленький вчитель. - Допомагає. На собі пробував.
- Гаразд. Зроблю, як радиш. Тільки пізніше.
Він підморгнув хлопчику і прямо по калюжах побіг до машини.
Роберт вів свого “Альфа-Ромео”, поринувши у спогади. Вечір, мати кличе вечеряти, а вони з Редом причаїлися в кущах сассафраса - їм приємно, що мати тривожиться за них, ніздрі лоскоче аромат щойно звареної молодої кукурудзи, вони не витримують, вистрибують із сховища І горланять: “Ми тут, мамо...” Сморідні зарості Пухлини... “Познайомтеся, генерал Гейлі, представник замовника...” Смагляве обличчя небесної лижниці. В її очах - жах... Ощирена паща собаки і хвиські, ніби удари батога, постріли... Все змішалося. І якщо від картинок дитинства солодко щемить серце, то за іншими видіннями з’являється біль. Прихований і неприхований, чужий і свій. Виявляється, увесь світ побудовано на ньому. Біль- основа життя, а не радість і не співчуття. Якщо так, то навіщо... Навіщо жити? Заради страждань? Адже “добра зброя” - вигадка. Всі мешканці Центру - вбивці-ідеалісти, це він добре знає. Пастка Центру поглинула їх, групку шляхетних негідників, та хіба вона задовольниться малим? Навіть зараз Пастка може бути пасткою для всього людства... А Луїза в Каліфорнії саджає магнолію... Бідна Луїза...
Машина мчала по шосе, мов снаряд, розбризкуючи фонтани води. Праворуч промайнув знайомий рекламний щит. Роберт їздив цією дорогою давно, тому й знав: через кілька миль від федерального шосе відокремиться вузька стрічка бетону. Там буде написано: “Проїзд заборонено. Власність Міністерства оборони”. Коли зверне на неї, теж стане “власністю”, бо ця дорога веде до Центру, тобто в Пастку. Ще він знав: на перехресті стоїть витвір чиєїсь хворобливої уяви - гігантська бетонна статуя Розкріпачення.
“Може, й собі “розкріпачитись?” - промайнула божевільна думка. - Я ж порадив Оліверу? Порадив! Чому б не скористатися своєю ж порадою? Гарна штука - залізобетон. Спрощує життя. До рівня шматка м’яса...”
Його кинуло в піт. Неслухняними руками відчинив дах машини, але вітер з дощем не остудив ні обличчя, ні душі. Стрілка спідометра перестрибнула через останню позначку шкали. Попереду забовваніла статуя. Повернув кермо трохи праворуч. Бетонний фундамент рвонув назустріч, грізно насувався, виріс над головою. Все... Зараз! Роберт заплющив очі...
Та зіткнення не сталося. Автомобіль підстрибнув, його швиргонуло спершу в один, потім у другий бік, закрутило... І Роберт ніби прокинувся від передсмертної ейфорії. Перевернута машина валялася поруч. Спробував підвестися. Руки тремтіли від запізнілого переляку, ноги ковзали в гливкому чорноземі. Лив дощ. Нічого не розуміючи, Роберт дошкандибав до статуї. Не помітив на ній жодної подряпини. Здивувало й те, що бетон виявився зовсім сухим. Простягнув руку, і вона без будь-якого опору пройшла крізь сірий моноліт.
- Ха-ха-ха! Проклятий ідіот! Як же ти не здогадався, кретине! Фальш... Усе фальш! - Роберт вигукував прокльони і без упину бив ногами уявний об’єм голографічного зображення. Колос був... повітряний.
Оговтавшись, Роберт. почав зв’язуватись із Центром. Браслет зв’язку не спрацьовував: напевно, зіпсувався від падіння. Дощ брудними цівками стікав по обличчю. Мокрий невдаха стояв біля підніжжя гігантського фантома і не знав, як діяти далі. Потім вилаявся і пішов на шосе до найближчого телефону, щоб викликати вертоліт.

Роберт мився під душем, як ніколи, довго. Гаряча вода нещадно сікла тіло. Вода очищала. Коли вимкнув обидва крани і одягнув халат, усі проблеми здалися нікчемними. Почуття самотності і невдоволення світом? Яке ж це знайоме: найбанальніші прояви комплексу неповноцінності. Докори сумління? Плювати... Нехай світ здригається від сорому за свою мізерність. Він, Роберт, не гірший од інших. Може, й кращий. Принаймні, у нього в душі залишилося хоч кілька краплин співчуття. Правда, навіщо?..
Одягнувся. Відчувши себе свіжішим, Роберт вирішив нанести візит біохіміку.
“Треба вибачитись і підбадьорити товстуна. Адже однією мотузочкою зв’язані... - думав дорогою. - Мені нема чим хизуватися. Страховисько моє нічим не краще, ніж генна бомба Олівера...”
Біля знайомих дверей Роберт зупинився, та не встиг натиснути кнопку, як почув постріл. Рвонув двері і завмер від жаху: посеред кімнати, головою в калюжі крові, лежав Олівер. Поруч із ним - пістолет. “Все ж таки скористався моєю порадою, - внутрішньо здригнувся Роберт. - Таки знайшов свою бетонну стіну, за якою нікого не гризуть докори совісті... А втім, може, Олівер тільки поранений і ще вдасться допомогти?”
Роберт перевернув тіло. Порожні очі біохіміка дивилися кудись у потойбічну далину. В них застиг подив. Здавалося, в останню мить, уже зазирнувши туди, Олівер зрозумів: по той бік немає ніяких сфер і світів. Немає нічого. Все тільки тут, тільки тут!

Планер піднявся у височінь, і Роберт вимкнув мотор. Керований автопілотом, він йшов уздовж узбережжя океану. Потім Роберт спрямував його на Пухлину, над якою постійно купчились хмари, і легку машину то підхоплювало, то скочувало вниз, ніби санчата з гори.
“Час додому, - вирішив Роберт. - Чи не божевілля отак методично й цілеспрямовано шукати в небі галюцинації? Треба підлікуватися в Евеліни...”
Узявся за штурвал і тієї ж хвилини серед молочно-білих пухнастих скель побачив щось чорне.
Лижниця!
Роберт увімкнув мотор, кинув машину в крутий віраж. “Вона! Значить, існує насправді! Хто б вона не була - я її знайшов. Така жива, вродлива і... налякана...”
Дівчина в чорному светрі помітила планер і різко звернула вбік, щоб сховатися в гущині хмар. До неї було, може, з півтора кілометра.
- Е-е, ні, люба, - прошепотів Роберт, стискаючи штурвал. - Від мене не втечеш. Досить голову морочити.
Здавалося, він уже наздогнав утікачку, та в останню мить лижниця обдурила його: пірнула униз, і Роберту знову довелося шукати її.
- Не бійся мене! - крикнув. - Не тікай! Чуєш? 
Тепер уже стежив за кожним рухом дівчини і невдовзі опинився поруч.
- Куди ти? - знову гукнув. - Стій!
Лижниця озирнулася на бігу, замахнулася, ніби хотіла кинути у переслідувача каменюкою. І раптом... посковзнулася і впала на крило планера.
Роберт схопив її за руку. Планер хитнуло, але автопілот вирівняв його. Дівчина пручалася, намагаючись звільнитись. Роберт відчув якийсь дивний, нелогічний страх за неї - раптом упаде! Схопив її обома руками і загорлав:
- Тобі що - жити набридло?! Впадеш!
Гнів у очах дівчини змінився на подив. Вона розчервонілася, жадібно хапала ротом повітря і, здавалося, не могла віддихатись.
- Дурень, - ледь вимовила і знову рвонулася, але вже не так рішуче. - Мені нікуди падати, зрозумів? Пусти!
Роберт мовчав. Тільки примружив очі і тримав руки так, щоб не зробити боляче небесній лижниці, а лиш заспокоїти її.
- Ви стерв’ятники. - Дівчина заплакала. - Навіть гірше. Тим хоч мертвяків вистачає, а вам живі люди потрібні. Навіщо, ну навіщо ти полюєш за мною?
Долоня лижниці була гаряча.
- Послухай, - сказав він, - хіба так полюють? Я таки справді шукав тебе. Думав - ти сон або привид. Перший раз побачив тебе крізь ілюмінатор, пам’ятаєш? Ти тоді злякалася...
Планер, не розрахований на пасажирів, зменшив швидкість.
- Ти вся палаєш, - стривожився Роберт. Він обережно погладив недовірливу долоньку дівчини. - Напевно, застудилася в своєму небі... Ти не хвора?
Лижниця повернула до нього смагляво-золотисте обличчя. Сльози вже висушив вітер, пошерхлі губи скривилися у презирливій посмішці:
- Ти що, справді дурень чи тільки прикидаєшся? Привид, фея, сон... Так, я хвора, я - не людина. Всі ви на тій проклятій базі повинні це знати, бо ви зробили нас такими.
На Роберта ніби повіяло потойбічним холодом Змія.
“Генна бомба, - обпалила його страшна здогадка. - Значить, на полігоні були люди. Я ж бачив у зоні Пухлини дахи... Х’юз запевняв, що там нікого немає... Лижниця говорить “нас”... Виходить, Х’юз або не знає про людей, або бреше...”
- Скільки вас? Як ви потрапили у зону вибуху? Чому ти ховаєшся? - Він закидав дівчину запитаннями. - Розкажи мені все. Я насправді з Центру, але, повір, ні про що не знав.
- Навіщо тобі? - погляд небесної лижниці залишався ворожим. - Нас нагло обдурили, зробили піддослідними кроликами. А зараз переслідують. У будь-яку хвилину можуть убити... Ти, певно, один з них?
“Цього не може бути! - Роберт захитав головою, ніби знову побачив привид. - Ти щось переплутала, крихітко. Помовч. Мені треба подумати...”
Вони знизилися. Під хмарами виник буро-зелений наріст Пухлини. В його середині рухалися дивовижних розмірів чи то черви, чи то нутрощі: рожеві й бридкі, як вся навколишня природа, створена Олівером.
“Так ось чому він застрелився, - раптом Роберт зрозумів страшну механіку експерименту. - Він усе знав. І Х’юз, безперечно, все знає. Немає сумніву, що то його ідея - перевірити “добру” бомбу на “людському матеріалі”. Який негідник! Олівер уже заспокоїв свою совість... Але де відшукати другу кулю для Х’юза? І як допомогти нещасним?”
- Як тебе звати? - запитав у дівчини.
- Бланка.
- Розкажи про все, Бланко. Присягаюсь: я нічого не знав.
- Відпусти мене. Я не втечу.
Роберт опустив ліву руку, а правою продовжував гладити гарячі пальці небесної лижниці.
- Ми купили тут землю й бунгало по оголошенню. Нам сказали, що все це залишилося після зйомок якогось фільму, - дівчина витерла очі й зітхнула. - Взяли гроші. Так, дріб’язок. Тому що місцевість дика, до найближчого селища сотні миль. Батько давно мріяв мати свій куток. Свій, розумієш?! І брат хотів...
- Розумію, розумію, - швидко відгукнувся Роберт. - Мій батько теж мріяв про маленьку ферму. Не дочекався... Я йому зараз би купив все, що завгодно, та пізно. - Він дістав з-під сидіння куртку. - Одягни. Тут шалений вітер.
Бланка похитала головою.
- Не треба. Мені жарко. Я ж говорила - ми тепер не люди. Все змінилося... Девід, мій брат, називає це мутацією. Ми вміємо літати - досить швидко навчилися. А ще-відчувати. Все, що відбувається навколо. Але не тут, а там, де живемо. Я, наприклад, зараз відчуваю, бачу там усе: чим займаються мої друзі, куди летить, повзе кожна тварина, яка рослина здіймається, яка висихає, хто кого хоче з’їсти. Бачу кожного вашого охоронника в зоні і знаю, про що плаче або сміється його душа. А он - колючий дріт. По ньому бігають мільярди сріблястих мурашок. Це електричний струм. Що ще розказати?
- Вас багато? - запитав Роберт, не впізнаючи свого голосу.
- Дванадцять родин. Усіх я не рахувала. Двоє вже померло, старих. Ще під час мутації. Ти ж пам’ятаєш, вибух бомби відбувся взимку, коли вдень і вночі без упину лив Дощ... Ми тоді нічого не зрозуміли. Вона блимнула, як зірниця, трохи стривожила: адже не час для грози. Потім забули...
- Бланка! - вигукнув він і схопив дівчину в обійми. - Диво моє кохане... Я теж хворий. Ти мені мріялась і приходила у сни. Щодня, щохвилини. Ти, напевно, не зрозумієш мене тому, що живеш своїм болем. Чи зможеш ти уявити багатого вченого, який одинокий і нещасливий, як і ти? Я - відлюдок, Бланко. Я шукав тебе в небі, чуєш, кохана? Я також мутант. - Він говорив із жаром, прикривши очі, щоб у слова не потрапляла фальш. - Напевно, я теж опромінений. Давно, ще в дитинстві. У мене була чудова мати, Бланко... Радіацію добра ще ніхто не зареєстрував, але вона є, існує. Я знаю це. Тому і страждаю...
Гаряча долоня небесної лижниці лягла йому на обличчя. Обірвавши слова, Роберт кинувся цілувати маленьку долоньку.
- Мій брат раніше був аптекарем, - стиха мовила Бланка. - Він багато читав. Він першим зрозумів... Ми захворіли. Незабаром після вибуху. Йшов дощ - і все стало брудним і ковзким, вкрилося пліснявою. Люди теж. Почалася лихоманка. Ми вмирали і одночасно відроджувались. Пам’ятаю страшенний свербіж. Усе, що пов’язує людину з навколишнім світом, муляло і видозмінювалось. Очі то нічого не бачили, а то, здавалося, починали відчувати навіть рух молекул. Вуха... Якби ти знав, що вони зараз чують...
- Вибач, - перервав її Роберт, - я зрозумів, що ти відчуваєш увесь біом Пухлини, тобто місця, де вибухнула бомба. Це говорить про вибухоподібний розвиток інтуїції. Тоді чому ж ти мені не віриш, Бланко? Я весь перед тобою. Ти мене бачиш, чи не правда? Всього, наскрізь?! Більше того. Ти давно повинна була відчути мою самотність. Стара історія: мені катастрофічно не вистачає любові та розуміння.
Бланка мовчки рвонула штурвал. Планер “клюнув” носом і різко пішов до землі.
- Досить мене мучити! - крикнула дівчина. - Ти справжній нелюд. Або диявол. Чого ти прагнеш? Яке ще кохання?! Зустрілися дві потвори... Вбивця-філософ виправдовується перед своєю жертвою. Надумав сповідатися... - Бланка чи то захихотіла, чи то схлипнула. - Що ж, любий, спробуй, і тобі відпустять усі гріхи.
Роберт мовчав. Планер вже падав, Роберт розмірковував з посмішкою на вустах: а що як погодитися з лижницею і врізатися в землю, позбутися страждань та мук совісті? Ще хвилина, друга...
Раптом його схопили ті ж маленькі руки, які він устиг полюбити.
- Прокинься! Зроби що-небудь! - вимагала Бланка. 
Вона ніби втратила здатність літати і забула, що хвилину тому бажала їх загибелі.
У ту ж мить Роберт увімкнув мотор, рвонув на себе штурвал, натис педаль газу. Площина землі, яка невпинно наближалася, почала вирівнюватися. І все ж таки землю обминути не вдалося. Планер ударився в берег, підстрибнув, пробіг кілька десятків метрів і вперся носом у пісок.
- Жива? - запитав Роберт, витираючи кров з обличчя. 
В останню мить їх викинуло з кабіни. Небесна лижниця ніби пропливла над землею, а його вдарило обличчям об щось тверде...
- Ти... Ти що? - губи Бланки тремтіли. - Навіщо так?.. Ти ж міг розбитися.
Посміхаючись, Роберт наблизився до дівчини і почав цілувати її губи, очі й волосся.
- Не треба, - прошепотіла Бланка. - Не чіпай мене. Ти можеш заразитися...
- Нехай, - Роберт хитнув головою. - Нічого не боюсь! Аби лиш бути з тобою. Тут. І щоб самі, на цілий світ - самі. - Губи дівчини відповіли на його жагучу ласку. Потім вони лежали на теплому піску. Бланка мокрою хусткою витирала з його обличчя кров.
- Ви пішли із селища? Так? - спитав Роберт, повертаючись до страшної дійсності. - Чому? Вам би допомогли.
- Яка наївність! - вигукнула дівчина. - Безумовно, ми намагалися зрозуміти, що ж трапилося, і зв’язатися з людьми. Ми думали, що почалася атомна війна. Потім двійко молодят знайшли транзистор. Ми послухали його і переконались: у світі нічого не змінилося, біда скоїлася тільки з нами...
В очах Бланки знову з’явився біль.
- Девід видужував швидше за всіх. До того часу наше селище позаростало страшною сельвою, що знищила всі дороги. Девід позичив у сусідів машину і вирішив пробиватися за допомогою. Наступного дня він повернувся, зібрав нас і розповів, що зона вибуху огороджена колючим дротом і охороняється. Ще він попередив, що до селища наближається загін військових на чолі із сивим, худорлявим полковником.
- Я так і думав - Х’юз, - промимрив Роберт.
- “З ними, - сказав брат, - ще троє цивільних, можливо, вчені”. Він також бачив бронетранспортер, безліч апаратури та дві санітарні автомашини. “Я впевнений, - заявив Девід, - що ми - жертви якогось диявольського експерименту. Тому нерозумно і наївно чекати допомоги з боку військових та тих, хто з ними. Нас можуть замордувати всілякими аналізами та дослідами, а згодом знищать, як непотрібних свідків. Треба тікати! Ніхто нам не допоможе...” Так сказав мій брат, і всі з ним погодились. Ми переховуємося у сельві. Військові й досі нас розшукують, але здебільшого із вертольотів...
- Тепер усе зміниться, - гаряче запевнив дівчину Роберт. - У вас з’явився друг. Я вимагатиму, щоб вас залишили у спокої. Якщо виникне потреба, я звернуся до самого президента...
- І потрапиш у будинок для божевільних, - додала Бланка. - Не роби цього. Ти загубиш і себе, і нас.
- Вам повинні допомогти найкращі лікарі світу!.. - вигукнув Роберт і замовк.
“Але ж Бланка має рацію. Лікарі за наказом Х’юза влаштують мені діагноз: який-небудь психоз або щось на зразок цього... Так, єдине, що варте чогось у нашому світі, - свобода. Нехай навіть ілюзорна й хвороблива, але свобода...”
- Не думай про нас, - сказала Бланка. - Не муч себе, нам уже не допоможеш. Ми всі поступово зникаємо. На тому тижні захворіла тітонька Женев’єва...
- Ні, ні, - заперечив Роберт. - Адже опромінення викликало позитивну мутацію. Вона прискорила еволюційні процеси в живих організмах. За своїми можливостями ви - надлюди.
Бланка подивилась на годинник і сумно посміхнулася.
- Вже пізно. Час додому... - Вона махнула рукою вбік Пухлини. - Батько й Девід будуть хвилюватися.
- Я боюсь тебе втратити, - Роберту перехопило подих. - Нас так дивно звела доля. В небі... Не хочу розлучатись, боюсь.
Бланка ніжно торкнулась його щоки.
- Мати казала мені: доля допомагає закоханим... Головне, щоб ніхто з... твоїх не знав про наші зустрічі...
- Як тебе знайти завтра, післязавтра?
- В небі, тільки в небі. Твою машину полагодять, і ти прилетиш сюди. Я зустрічатиму тебе. На тому ж місці, де від тебе тікала. А зараз відвернись, будь ласка, мені треба злетіти.
- Навіщо? - здивувався Роберт. - Ти соромишся того, про що в усі часи мріяли люди?
- Не знаю, краще відвернися. Коли я в польоті, то відчуваю себе роздягненою.
- Так, звичайно, - Роберт відвернувся.
Через хвилину зверху, з глибин темряви, долинуло:
- Чекатиму...

- Починаю рахувати час, - мов із-під землі почувся голос Х’юза. 
Вигляд полковника дивно змінювався, ніби його форму заповнював дим: він то зменшувався, то видовжувався.
Гола рівнина лежала перед ними. Ніде ні травинки.
“Зараз ми їх одружимо, - розсміявся Х’юз, - мою вогняну крихітку і твого Змія. Будемо родичами...”
“Зупинись! - крикнув Роберт. - Я знаю твою крихітку. Колись вона спалила Хіросіму і Нагасакі. Вимкни машину!”
“Пізно... Одинадцять... сім... чотири...”
“Стій! Ніде сховатися!”
“А навіщо тобі? - хихотнув Х’юз. - Ти ж смерті шукав”.
Він поменшав і, як миша, пірнув у нірку.
Над рівниною спалахнуло друге сонце. Не встигло воно розгорітися, як хижа темрява поглинула його. Змій виростав, хапаючи атомне полум’я, і невдовзі від його багатокілометрового тіла відокремились протуберанці, після яких залишалася спустошена земля.
“Ти ще живий?” - пропищав Х’юз із нірки.
Роберт кинувся на землю, щоб спіймати мерзенну істоту і разом згоріти, але полковник шаснув у своє мишине сховище. Роберт застогнав від обурення й гніву і... прокинувся. Сам, на підлозі, серце шаленіє в грудях, у роті гірко й сухо.
“Який жах, - Роберт уявив майбутні іспити Змія. - Вони свідомо йдуть на часткове порушення Договору про заборону випробувань ядерної зброї. Шахта занадто маленька. Якщо Змій не втримає в собі вибух - а це цілком ймовірно...”
Роберту не вистачало повітря, і він вирішив піднятися на дах, не сподіваючись більше заснути.
Уранці за сніданком його думки поверталися до Бланки і до проблем виродження матерії. Його дратувала власна безпорадність, необхідність мовчати і робити вигляд, ніби нічого не знає. Це було зовсім не в характері Роберта, він звик говорити з усіма одверто. Але якщо раніше він був один і вважав себе невразливим, то після знаиомста з Бланкою все змінилося. З’явилася ніби больова точка, його відкриття і таємниця, які слід захищати усіма силами.
До їдальні заскочив Стівен.
- Що трапилося?
Стівен знітився. Його широке, добре лице було настороженим. Він показав очима на двері. Роберт мовчки вийшов за ним.
- Кажи.
- Ви ж знаєте, шеф, я займаюся з механіками ремонтуванням вашого планера.
- Не виходить?
- Та ні, шеф. Завтра машина буде о’кей. Тут інше. Хтось узяв вас на “мушку”. Ось подивіться. Це я знайшов під щитком. - Стівен дістав з кишені мініатюрний магнітофон і передав його Роберту.
“Стара шкапа, - з ненавистю подумав той. - Без сумніву, це справа рук Х’юза. Однак полковник знахабнів... Треба вказати йому на його місце”.
- Дякую, друже! - Роберт незграбно притис пілота до грудей. 
Схопив касету і рішуче взявся за двері їдальні.
Х’юз розправлявся зі своїм сніданком. Роберт поклав магнітофон перед ним і тихо, щоб не привертати уваги інших, промовив:
- Ви загубили цю річ, сер.
- Не розумію вас, - обличчя Х’юза було незворушним.
- Ви все добре розумієте, - погрозливо продовжував Роберт. - Попереджаю: не чиніть мені перешкод. Якщо там, - він показав очима на гору, - замисляться перед вибором: чи ви, чи я, то, запевняю, вибір буде не на вашу користь.
- Сер, - Х’юз трохи розгубився. - Повірте, це непорозуміння. У вас немає ніяких доказів.
Роберт презирливо мугикнув і повернувся до столу.

Він забрів далеко за схил, де починався безкрайній, побитий солончаками степ. “Нарешті залишився на самоті”, - з полегшенням зітхнув Роберт. Та незабаром з’явилася насторожена мордочка Ральфа.
- Гуляєте, докторе? Дозвольте приєднатися. 
Помічник озирнувся. Роберт подумав: “Це вже другий, хто сьогодні озирається. А втім, я не кращий, бо смертельно переляканий. Щоправда, не за себе, а за Бланку. Але страх робить людей схожими”.
- З вами щось сталося, - відзначив Ральф. - Ви перестали колоти словами.
- Невже це так помітно? - усміхнувся Роберт,
- Навіть дуже. Вас немовби підмінили.
- Це вас підмінили! - зі злістю проказав Роберт і схопив Ральфа за комір сорочки. 
Той перелякано захрипів.
- Ви з глузду з’їхали... - прошепотів маленький чоловічок, тримаючись за горло.
- Це чекає і вас, - із погрозою у голосі сказав Роберт. - Надивилися на Пухлину, Змія на полігоні і... злякалися. На папірці все гладенько було. І раптом... усе реалізувалося. Чи не так? Відповідайте ж...
- Це не зовсім так... - пробурмотів Ральф. - Я готувався психологічно. Практично ми першими почали розробку “доброї” зброї. Насправді ж... Хіба не гуманно підкорити, але не вбити? Пам’ятаєте, коли затвердили наші проекти, ви хотіли надіслати творцю нейтронної бомби телеграму: “Зробимо по-нашому, катюго”. Олівер сказав, що він помер за чотири роки до того. А ви ще наказали офіцеру зв’язку: “Все одно відправляйте! На той світ, у саме пекло. Адже він перебуває там”. І реготали.
- Тоді ми всі забагато сміялися, - замислено сказав Роберт.
- От, от, - підхопив Ральф. - Мені все уявлялося тоді не таким. А зараз... Хіба що “сонне випромінювання” професора Доуена чогось варте. Генна бомба принесла зливу безконтрольних мутацій. Ваш Змій, якщо врахувати його викиди, не що інше, як постійно діюча бомба. Де ж наша “добра” зброя?
- Досить, - зупинив його Роберт. - Ви говорите про слушні речі, а думаєте про щось інше. Про що саме?
- Дахи, - видихнув Ральф і зблід. - Очеретяні дахи там, у Пухлині. Я не довіряю Х’юзу.
- Я теж, - сказав Роберт. Помічник відсахнувся.
- Ні! - прошепотів він. - Ви також обманюєте мене, шеф. Ви навмисне заплутуєте, щоб згодом перекласти всю відповідальність на іншого. По-вашому не буде! Я нічого не знаю і знати не хочу. Немає ніяких дахів! Я їх не бачив, зрозуміло?
Ральф здичавіло скривився і побіг навпростець через кущі.
“От іще халепа, - подумав Роберт. - Цей слимак так тремтить за свою шкіру, що зовсім втрачає розум”.
Настрій у Роберта зіпсувався. Він поплентався назад. Поминув охоронників на контрольно-пропускному пункті, уже штовхнув скляні двері, коли почув ззаду погрозливе:
- Стій! Повертай назад! 
Роберт озирнувся.
“Що їх так налякало?” - здивувався Роберт.
На площі перед воротами розвертався “джип”. З машини вистрибнув молодий лейтенант і, похитуючись, пішов до воріт. Щось незвичне було в його зовнішності, та Роберт не збагнув, що саме.
- Стій, стрілятиму! - заверещав охоронник, скидаючи автомат.
- Ей, хлопці, що тут відбувається?! - крикнув Роберт. 
Лейтенант ледь дошкандибав до воріт і, безсило тримаючись за залізні грати, прохрипів:
- Негайно поклич лікаря, дурню!
“Засмага, - раптом зрозумів Роберт. - У нього змінився пігмент”.
Вибіг другий охоронник з вогнеметом в руках. Роберту перехопило подих.
- Не смій! - кинувся до охоронника. 
Та солдат випередив його. Вогонь вихлюпнувся на ворота, відкинув лейтенанта, який з хрипом покотився по землі, запалав на очах. Роберт вдарив охоронника ребром долоні по шиї, і той випустив вогнемет.
- Відчиняй! Застрелю! - гаркнув на сержанта Роберт. 
Він скинув з себе сорочку і поспіхом намагався збити вогонь...
Те, що кілька хвилин тому було людиною, нагадувало обгоріле дерево.
- Дикуни! Нелюди! - прохрипів Роберт, розкидаючи залишки сорочки. - Будьте ви прокляті!

У кімнату зазирнуло зморшкувате обличчя місяця. Роберт подивився на нього зле-навіщо даремно сяяти?
- Не турбуйся, - прошепотіла Бланка, зрозумівши його тривогу. - Я прослизнула, наче тінь. До ранку ще багато часу. І не тремти так, будь ласка.
- Я боюся за тебе. Весь час. З того самого дня, коли ми вперше зустрілися в небі. Я не знав раніше... Виявляється, чим сильніше кохаєш, тим більше боїшся втратити дорогу для тебе людину. А навколо стільки небезпеки...
- Але ж поряд ти...
- Ти така прекрасна... Слухай, ти вся палаєш. Може, я зробив би найпростіші аналізи? Хоча б кров і...
- Облиш. Справа в тому, що ми живемо швидше, ніж звичайні люди. Минуло дві години відтоді, як я прийшла до тебе, а мені здається - кілька діб. Це час, що палає всередині мене. Наш спільний час.
- Не говори так.
- Я прагну все встигнути, Робі. Я ціную кожну секунду, тому лишайся зі мною. Я хочу бути для тебе найкращою дружиною в світі...
- У мене є лише ти. Завжди. На все життя.
“А хто може визначити межі нашого життя? - тривожно подумав Роберт. - Може, ми вже підійшли до цієї межі і, не знаючи про майбутнє, стоїмо з усіма своїми почуттями, надіями на краю безодні? Метелики одного дня, напевно, теж вважають, що живуть... І чому “вважають”? Саме живуть, тому що інше їм не знайоме”. Бланка на хвильку стулила повіки.
- Ми кілька діб не спали, - промовила. - Солдати знову прочісували сельву. Нас шукали. Девід з друзями хотіли закидати їх камінням, але я заборонила.
Місячне світло торкалося її плечей, грудей, сріблом переливалося на волосся.
“Вона не може, не повинна зникнути. Нехай мутація зробить це прекрасне тіло безсмертним”.
- Я в дитинстві чула легенду, - тихо мовила Бланка. - А може, мати казку розповідала, - не пам’ятаю. Там ідеться про птахів, які від народження не мали ніг. Вони не могли відпочити навіть хвилинку, бо потім уже не здатні були піднятися. Все життя птахи повинні були літати. Лише смерть повертала їх на землю.
Дівчина помовчала.
- Мені ця легенда тоді так запала в душу, - продовжила Бланка. - Що ще може бути романтичнішим за це? А зараз... Я багато віддала б, коханий, щоб не залишати тебе.
Роберт ледь стримав стогін:
- Я стрілятиму в кожного, хто спробує вдертися в нашу кімнату.
- Набоїв може не вистачити, - зітхнула Бланка. 
Вона зашелестіла одягом. Поцілувала Роберта і, неначе тінь, зникла у відчиненому вікні.
“Не можна так ризикувати, - подумав Роберт. - Якщо за мною стежать...”
І тут пролунала сирена, біля воріт спалахнув прожектор. Накинувши куртку, швидко вибіг на вулицю. Біля КПП пролунало кілька пострілів. Роберт кинувся туди.
- Що трапилося? - запитав охоронця.
- Не знаю, сер. Кажуть, Карл побачив відьму.
- Зникла! Полетіла! - сержант показував рукою в бік океану.
Роберт і незчувся, як біля нього з’явився Х’юз.
- Не бажаєте приєднатися? - запитав полковник, висовуючись з машини. - Містика, звичайно, але на всяк випадок перевірю. Сідайте до нас.
Х’юз нічим не видав, що знає дещо про Роберта, і той, як не важко, змушений був усміхнутися:
- Ні, я в дитячі ігрища не граю. Краще займуся зв’язком, а ви ведіть репортаж.
- Як вам краще.
Джип рвонув у бік аеродрому. Через кілька хвилин запрацювали двигуни. Дві гвинтокрилі машини з червоними сигнальними вогниками стрибнули в небо і зникли у передранкових сутінках.
- Шеф, у мене нічого, - доповів Х’юзу пілот другої машини.
- Дивись уважніше, - гримнув полковник. 
Знову тиша. Раптом переможний голос Х’юза:
- Ось вона! Роберт, тут щось є... Нижче, нижче, тобі кажу! - наказував пілоту. - Куди ж вона поділася? Відьма, Роберте, справжнісінька відьма. Очі світяться, волосся на всі боки...
“Випробовує, падлюка. Хоче, щоб я зізнався. Щоб горланив у мікрофон, вимагав... Та й бреше, мабуть. Бланка повинна бути вже далеко. Окрім того, Стівен, напевно, робитиме все навпаки, щоб дошкулити Х’юзові”.
- Ліворуч! Ліворуч вона! - закричав полковник. - Прожектор... Дай я сам...
Пролунали два постріли.
- Трос! - вигукнув раптом переляканий Стівен. - Сер, звідки в небі трос? Падаємо, сер. Парашут...
“Ага, так вам і треба! - Роберт засміявся. - Мабуть, робота Девіда. Або когось із них. Нехай би Стів першим вистрибнув, а Х’юза і компанію зачекались у пеклі”.
- “Кондор”, “Кондор”, я - “Скеля”, - на всяк випадок промовив він у мікрофон. - Що трапилося? Відповідайте.
В ефірі почулося шурхотіння, попискування. Повторив виклик. Через кілька хвилин відгукнувся пілот другого вертольота:
- “Скеля”, я - “Кордон-2”. Ми втратили машину. Всі живі. Полковник Х’юз зламав руку. Повертаємось.
- Прекрасно! - промимрив Роберт.
Він увімкнув систему сигналізації і з задоволенням віддав наказ:
- Черговому лікарю Центру негайно прибути на аеродром. Підготуватися до госпіталізації пораненого.

У двері хтось постукав.
- Вибачте, шеф, - на порозі стояла Евеліна. - Хотіла побачити.
Роберт похмуро кивнув.
“Дуже ти тут потрібна”, - подумав, запрошуючи гостю до кімнати.
Евеліна відчула його настрій і посміхнулася:
- Я прийшла попрощатись.
- Як? Ти від’їжджаєш? Надовго? 
Евеліна підвелася:
- Назавжди. Я розірвала контракт. Не знаю, чим пояснити, але Пастка мене лякає. А тут ще Олівер... Ти не проведеш мене, Робі?
- Розумієш, має приїхати генерал. Хоч і не люблю керівництво, та все ж треба грати роль хазяїна.
- Шкода. Будь розумником, Робі. І від’їжджай звідси теж. У мене погані передчуття.
- Дякую за пораду, - він незграбно обняв Евеліну.
Жінка пішла. Роберт спробував зайнятися розрахунками, але в душі розливалася темна порожнеча. Ввечері обов’язково полетить до Пухлини і буде ганяти планер доти, доки не розшукає Бланку. Адже Х’юз стріляв у неї. Міг поранити... Він повинен урятувати Бланку. Приїде генерал? Тим краще. Нехай розбереться з Пухлиною.

Роберт одягнув шолом, поклав у кишеню плитки шоколаду - Бланка його полюбляє. Життя в небі легко не дається: сили дівчини швидко тануть. Вдало обминув усі місця” де міг зустріти знайомих, та біля ангара наштовхнувся на професора Доуена.
- О, колего, - зрадів той. Короткозоро зіщуливши очі, він сказав: - У вас нездоровий вигляд. Вам треба розважитися.
- Нічого, політаю трохи і розвіюсь, - відповів Роберт.
- А в мене ідея! Мій генератор “сонних променів” вийшов на запроектовану потужність. Давайте заколишемо цю ідіотську країну хоча б на три дні, а самі погуляємо, як заманеться... Уявляєте? - підморгнув Доуен.
- Ви серйозно? - аж відступив Роберт.
- Авжеж. То чи не складете компанію? Самому якось нудно.
- Давайте відкладемо цю справу, - якомога м’якше сказав Роберт. - Треба дещо зробити. Та й у вас, як я зрозумів, ще не все готово.
- Ви маєте на увазі дозування? - перепитав професор. - Немає про що турбуватися. Одного разу просто ніхто не прокинеться, то й що ж? Не така вже й втрата. Хіба що - не буде кому поховати. Все-таки п’ять мільярдів...
- От-от... - Роберт відсахнувся і обминув Доуена, як неодухотворену річ.
“Цей жарт заслуговує спеціальної нагороди Клубу удавлеників, - подумав Роберт. - Проте професор Доуен позбавлений почуття гумору... Якщо Доуен може “плутати” дозування, краще б застрелився він, а не Олівер”.
Планер набирав висоту. Довго кружляв, аж у Роберта затерпли руки на штурвалі. “Що з Бланкою?” - не давала спокою думка. Над Пухлиною в пожежі призахідного сонця зникали небесні замки і міста із хмар. Невдовзі всі кольори згасли, і, коли Роберт у відчаї повернув машину додому, з’явилася Бланка. Вона безпорадно впала на крило поруч з кабіною.
- Тобі погано? - Роберт обережно поцілував обличчя дівчини. - Ти плакала? Що з тобою, люба?!
- Не говори так багато. Ввімкни, будь ласка, автопілот.
Він слухняно натиснув на кнопку.
- Я прийшла попрощатися, - сказала небесна лижниця.
Роберт раптом із жахом помітив: руки Бланки, її губи та обличчя охололи до нормальної температури.
- Послухай, Робі. Я ледь жива, мені зараз не до дискусій. Чи говорила я тобі, що тітонька Женев’єва померла?
- Так.
- Сьогодні моя черга. 
Її голос тремтів.
- Ми знаємо, як це відбувається. За кілька годин до смерті все починає губитися: внутрішній вогонь, здатність літати, відчувати наш хворий світ. Сьогодні я зрозуміла: дивний вогонь, який позбавив моє тіло ваги, ледь жевріє... Мені допоміг Девід. Інакше я не змогла б побачитися з тобою.
- Ні, не хочу! - крикнув Роберт. - Я врятую тебе, Бланко! Сам тебе буду лікувати, чуєш! Ти не можеш вмерти! Це неможливо!
- Візьми себе в руки. - Бланка стомлено заплющила очі. - Всі ми зникнемо. Вчора, до речі, померло ще двоє. Ми не встигаємо оплакувати...
Лижниця ще тісніше притулилася до Роберта.
- Давай отак летіти й летіти, - зашепотіла Бланка. - Вкрий мене. Холодно.
Він зігрівав дівчину, дихав на її руки, затуляв од вітру. Весь навколишній світ здавався Роберту ворожим і непотрібним. Навіщо ці холодні зірки та земля, якщо серед них немає місця для його коханої? Повернув планер до берега.
- Ну, я пішла, - сказала вона. - Поки ще темно, поки під нами океан...
- Ні! - вигукнув Роберт, хапаючи крижані долоні Бланки.
- Не затримуй мене, любий, - лагідно промовила дівчина. - Мої сили вичерпані. Невже ти хочеш, щоб я страждала, щоб мене спочатку вбив страх? Краще допоможи тим, хто залишається... Згадуй мене хоч іноді... Прощавай.
Небесна лижниця відштовхнулася від планера і зникла в темряві.
- Бланка-а-а! - розпачливий крик поглинув простір. 
Жодний атом всесвіту не здригнувся від того, що сталося, а на приладі замість червоного заблимав зелений вогник: перевантаження, мовляв, немає. Планер повертався до Пастки.
“От і все, - подумав Роберт. - Чим я можу допомогти людям? Я - пігмей, зрозумій, Бланко. Єдине, що можу, - піти за тобою. Тільки перед цим...”
Роберт набрав на браслеті зв’язку таємний код.
- Голодний! Голодний! Голодний! - одразу відізвався плазмовий монстр. - Відчуваю гостру нестачу енергії. Готовий до активного пошуку і вживання.
- Почекай хвилинку, - сказав Роберт. - Я поблизу. 
Внизу у передранковому тумані замиготіли вогні посадочної смуги.
- Слухай уважно, Змію, - Роберт нарешті відкинувся на спинку крісла. - Передаю зміни в основній програмі. Як зрозумів?
- Вас зрозумів. Готовий зафіксувати зміни в основній програмі.
- Я скасовую всі заборони, - твердо мовив Роберт у мікрофон. - Усі без винятку. Нова програма: повне поглинання в районі двох миль з наступним самознищенням. Дозволяю терміновий вихід на поверхню. На волю, Змій!
Пекельний факел виринув з-під землі, ніби під Пасткою почав діяти вулкан. Вибухова хвиля підкинула планер. Наступної миті Роберт захлинувся несамовитим болем. Крізь кривавий туман він побачив, як радісно витанцьовує Змій над палаючими будівлями Пастки. Центр перестав існувати.


© ПЕРГАМЕНТ СТАРОГО ТЕРЕНЦІЯ: Фантастичні повісті, оповідання. - Дніпропетровськ: Промінь, 1990. - 320 с.