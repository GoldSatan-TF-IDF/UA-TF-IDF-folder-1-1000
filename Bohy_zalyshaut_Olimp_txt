Юрій ЛОЦМАНЕНКО

Боги залишають Олімп


- Усе ж ви наполягаєте, Аое?..
-  Так,  капітане.  У  нас просто немає іншої можливості. Ремонт зорельота, якщо
взагалі  пощастить  його  зробити,  потребує  сталих  гравітаційних умов. Прошу,
віддайте наказ негайно.
Транссистемник   “Сео”,  мислеподібна  споруда  з  металу,  надміцних  сполук  і
перебудованої  матеріальної  субстанції,  яка  тонким,  абсолютно  чорним  шаром
огортала  його,  захищаючи  від  усіляких  несподіванок,  плив  після  тривалого
гальмування  у  світлі чужої зорі. Сліпуче світило - жовтий карлик спектрального
класу  G2  і  дев'ять  його  планет  не  були метою нескінченно довгої подорожі.
Зупинка транссистемника вимушена.
-  Доведеться  зважити  на  ваші  категоричні висновки, Аое. Справді, можливості
вибирати  у  нас  нема.  Однак  від планетарних двигунів лишилися тільки приємні
спогади,  а  сідати  на планету з позасистемними анігіляторами... Знаєте, чим це
загрожує?
-  Капітане,  ви  посадили  “Сео”  на  СА-7922  за  гірших умов, маючи лише один
справний  анігілятор. Тоді про планетарні двигуни навіть мови не було. І кінцева
швидкість становила якісь міліметри на секунду. Блискуча майстерність!..
-  Що  ж,  тоді посадка була небезпечна... для нас. Тільки для нас, адже СА-7922
безнадійно  мертва  планета.  А  ця  зелена  красуня... Тао Барое досліджував її
чотириста  років  тому.  Колиска  розуму.  За  десять-п'ятнадцять  тисячоліть її
людство сягне у Простір.
Чотири  секстильйони  біліерг  випромінювання Жовтої зорі щосекундно заповнювали
порожнечу  невпинним  летом  корпускул,  шаленою  хурделицею  жорстких  квантів,
сплітаючи  мережива  інтерференції магнітних і гравітаційних полів. Корабель був
чужий.  Чорна,  як  сама  міжзоряна  порожнеча,  нейтронітова  оболонка  корабля
жадібно  вбирала енергію, щоб потім чесно повернути її назад, у Простір, але вже
в іншому місці та в інший час.
-  Монографію  Тао  Барое  знає  кожен школяр, капітане. Примітивні мисливські й
чабанські   цивілізації...   Гадаю,   радіус   безпосереднього   руйнування   не
перевищуватиме трьох кілометрів.
-  Не  ухиляйтеся  од  відповіді,  Аое.  Ви  розумієте,  чим загрожує посадка на
анігіляторах  молодому  людству  Землі? Здається, саме так називає свою вітчизну
одне з численних племен планети.
-  Але ж ми не можемо чекати! Віддайте наказ, капітане. Час вигоїть цю невеличку
подряпину.
З  відстані  ста  п'ятдесяти мільйонів кілометрів Жовта зоря спрямувала на чужий
зореліт  пестливий  подих  світла  й  ворожу  зливу жорсткої радіації - байдужий
вогнепад  ніжності  та  злості.  Цей нестерпно сліпучий круг, маленький палаючий
диск,  трохи  більший  за півградуса кутового виміру, закликав і погрожував. Але
на  екранах  корабля  його  зображення  було м'яке і негрізне. Ще кілька екранів
показували  іграшковий зеленкуватий м'яч - третю планету, назва якої вимовлялася
майже  урочисто:  Земля.  І тепер їх, Сонце й Землю, можна бачити поруч, - дивна
примха  розумних  створінь  чужої цивілізації, що обігнала земну в розвиткові на
сто галактичних хвилин. Ці хвилини дорівнювали тридцяти тисячам земних років.
-  Ви  кажете  -  час...  Він наш спільний ворог. Він заліковує інколи невимірно
глибші,  жорстокіші  рани.  Або  не  гоїть  дрібних.  Подряпина,  дрібниця  -  і
розтягнута  на  тисячоліття  агонія.  В  архівах  Системи  зберігаються кристали
записів  про  долю  Матолли - планети зеленого сонця з галактики М-33. Їм кілька
мільйонів  років,  Аое!  В той час наші волохаті пращури стрибали по деревах. Чи
знаєте ви про існування цих кристалів?
- Буду радий дізнатися про них, капітане.
-  Колись  там  вибухнув  анігіляційний розвідник Системи. На Маттолі от-от мало
народитися   людство,  розум.  Такі  ж,  як  і  на  нашій  батьківщині.  Але  ця
подряпина...   Дрібниця  -  від  безпосереднього  опромінення  загинули  десятки
тварин,  мізерна частка багатющої фауни молодої планети. Найстрашніше, що кілька
сот  вижило.  Цього  вистачило,  Аое. Ви ж розумієте - потужна радіація в районі
катастрофи,    стійкі    мутації    серед    тих,   хто   пристосувався.   Зміна
спадково-генетичного  коду  вищих  тварин  -  майбутніх  людей,  Аое!  -  і час.
Тисячоліття.  Незліченні  покоління мутантів. Тепер там розгулюють двадцятитонні
потвори з мікроскопічним мозком. Там немає людства...
-  Сумна  історія,  капітане.  Ми  будемо  обережніші  й використаємо усі наявні
можливості  захисту.  Контакт  з  місцевим...  з місцевою фауною не відбудеться,
гарантую вам це.

Вогненна  колісниця, гуркочучи, прокотилась у блакиті, немов усі блискавки світу
спалахнули  одна  за  одною.  Там,  де  колісниця  промчала  між  хмарами, випав
короткий  дощ.  Минули  хвилини,  і  вітер  розвіяв  по  кришталевому  небозводу
відбитки  копит  небесних  коней:  боги  не  люблять  залишати  сліди. Тож треба
дякувати всесильним за великодушність. Небесна кара спіткала інших...

Над  обрієм  корабель  став  на полум'яний стовп і повільно опустився на маківку
найвищої  гори. Земля щиро вітала зоряних гостей. Засніжена гірська вершина враз
спалахнула  привітним  голубим  сяйвом, язики розпеченого базальту поповзли вниз
по  схилах, пробиваючи чорні задимлені стежини в заростях вічнозеленого маквісу.
Транссистемник “Сео” зупинився в повітрі й завис над палаючою горою.
Сонце  завершило  щоденну  свою  працю й сховалося на відпочинок. Однак ніч була
світлою. Маківка гори уро­чис­то   сяяла,   мінячись  барвами.  Спершу  яскраве  голубе  світіння  поступилося
жовтогарячому, потім тьмяно-черво­ному.  До  ранку гора охолонула зовсім. Зореліт вимкнув антигравітаційну подушку
і  обережно,  випробовуючи  земну  міць, опустив сімдесят кілотонн своєї маси на
амортизатори. Гора крекнула, але витримала.
-   Попередні   дослідження,  капітане.  Діаметр  активної  зони  два  з  чвертю
кілометри.  Радіація  в епіцентрі під дюзами сім тисяч двісті, на кордоні зони -
п'ятнадцять.  Сейсмічний прогноз? Так, зроблено. Цілком сприятливий. Висота гори
над  рівнем  моря  близько  трьох  тисяч  метрів,  отже  наявність  у  враженому
радіацією  районі  людей практично виключена. Інші дослідження дублюють висновки
Тао  Барое  -  а  що могло змінитися за якихось чотириста років?.. Два кілометри
радіоактивної  зони  -  менше  ніж  нічого.  Ви неперевершений майстер пілотажу,
капітане!..  Так, пробачте, моє зауваження справді недоречне. Капітане, хімічний
склад  земної  атмосфери  дає  можливість перебувати за межами радіаційної плями
без нейтронітових скафандрів, і я гадаю...
- У нас немає потреби виходити за межі зони.
-  Звичайно,  капітане.  Втім, можливо, згодом... Ми все ж не один рік провели у
Просторі, і відпочинок не завадив би команді. Зрештою... Я теж не робот.
-  Ми  не  гаятимемо  часу  на  відпочинок,  Аое.  Те,  що  ви не робот, я знаю.
Підготуйте  негайно  вихід  охоронного  загону та відповідної техніки. Призначаю
вас   координатором   захисту.   Який   строк   потрібен  вам  для  встановлення
стаціонарного захисного бар'єра?
- Мабуть, не менше чотирьох діб.
-  Випромінювачі  поля  захисту  почнуть  діяти через три доби. Це наказ, Аое. А
зараз  силами  охоронного  загону  організуйте  тимчасовий  захист. Ніщо живе не
повинно  проникнути до зони радіації, і особливо - запам'ятайте, Аое! - вийти за
її  межі. Більшість земних тварин бояться вогню - запаліть і підтримуйте навколо
“Сео”  вогняну смугу. Якщо ж все-таки хтось опиниться в межах радіаційної плями,
негайно   знищити,  будь  то  людина  чи  тварина.  Це  теж  наказ,  Аое.  Після
встановлення стаціонарного захисного бар'єра охорону зняти.
- Виконую, капітане. Кого призначити координатором ремонтних робіт?
- Ремонтом керуватиму я сам.

Здалеку  небесна  колісниця  скидалася  на  товстий чорний спис. Загострена його
верхівка  поринула  в  хмари:  боги  і  на  землі  торкаються неба. Але краще не
дивитися  на  них  навіть  здалеку.  Хтозна,  як  поставляться  вони до людської
цікавості? Боги всевладні...
Дев'ятеро   космонавтів   вийшли  із  зоряного  корабля.  Нейтронітові  оболонки
скафандрів  не відбивали жодного кванта світла, і в сонячних променях космонавти
здавалися  примхливо вирізьбленими клаптями міжгалактичної порожнечі. Відхилився
прямокутний  вантажний  люк,  нечутно  опустився одним боком на грунт, утворивши
пандус.  По  ньому  гнучкими суглобистими щупальцями задріботіли роботи. Шестеро
зореплавців   і  шістдесят  роботів,  розбившись  на  злагоджені  групи,  швидко
попрямували  від  корабля.  Групи  поминули  незримий  кордон  радіаційної зони,
спустилися  вниз  по  схилах  ще  на кількасот метрів - там фон радіації був уже
незгубний  для  живого.  Незабаром  зелені  маквісові  схили гори оперезало коло
чорних  цяток: охоронний загін приступив до виконання своєї місії. Шістдесят пар
електронних  очей  уважно  стерегли  невидиму межу. Шістдесят грізних променевих
рушниць  гарантували  безпеку.  Ні,  чужинцям  ніщо  не  загрожувало,  небезпека
нависла  над  земною  фауною.  І  саме  тому  було  віддано  наказ: кожному, хто
порушить  кордон  радіоактивного  згарища, - смерть! Навіть всевладні небожителі
не можуть дарувати всім необережним нейтронітові скафандри.
Троє  чужинців  і  роботи запалили навколо зорельота кілометрове вогняне кільце.
Кібернетичні  помічники  космонавтів  нанесли  на  оплавлений базальт тонку сіру
смугу  каталітичної  плівки.  Короткий електромагнітний імпульс - і вогнетривкий
базальт  яскраво запалав, з'єднуючись з киснем повітря. Тварини на всіх кисневих
планетах  бояться  вогню.  Люди  примітивних  мисливських  цивілізацій  - теж...
можливо.  Криваві лапи полум'я тремтіли, захлинаючись у безсилій люті: оволодіти
всією  горою, заполонити всю землю, їсти, їсти!.. Але поза сірою плівкою базальт
був  холодний,  а  строк вогненного танцю визначено заздалегідь. Полум'я буятиме
рівно  три  доби,  доки  не  стане  на  кордоні  радіаційної  зони  невидимий  і
непроникний бар'єр.
З  бездонного  черева корабля виповзла гранчаста вежа. Спритні автомати обережно
поклали  її  на  платформу-стоногу  і  повезли вниз по схилу, минули неушкоджені
вогняну  смугу,  прямуючи  до  кордону  зони.  Там  на  неї  вже  чекала глибока
шестикутна   заглибина,  щойно  вирізана  в  базальті.  Кмітливі  роботи  швидко
встановили  вежу-випромінювач,  заплавили заглибину базальтом і розпочали монтаж
енергетичної   системи   поля   захисту.   Щоб   створити   непроникний   бар'єр
двокілометрового  діаметра,  потрібно  дев'яносто таких веж. Час не жде - за три
доби  стіна  захисного поля має замкнутися. А потім вона існуватиме сотні років,
відгороджуючи  радіоактивну  пляму,  смертельно  небезпечну для всього живого на
зеленій Землі. За цей час згубне випромінювання припиниться.
Платформа-стонога  в  супроводі  кортежу  роботів  рушила у зворотний рейс. Боги
працювали.

Не  дивися на вогонь всесильних, воїне! Хіба поступляться вони хоч часткою своєї
могутності?  Сини  неба  тільки  карають...  Як  палахкотить вогонь! Боги завжди
незбагненні.  Певне,  у  них  свято, бо чого ж запалало навкруг гірської вершини
полум'яне  кільце?..  От  уже  цілу добу погляд молодого воїна прикутий до оселі
небожителів,  а  покари  немає.  Несамовито  гуде  незгасне  багаття, величезний
чорний  спис проколов хмари, темна мурашва обсіла гірську вершину... Навіщо? Ні,
людині ніколи не збагнути діяння синів неба...
Вогонь...  Плем'я  давно  втратило  його, таємничого гарячого друга, що живиться
сухим  хмизом.  Чотири рази народився місяць, лютували зливи, сипав мокрий сніг.
Промоклі  шкури  не  гріли, від холоду й хвороб гинули діти... а він давно згас.
Добре  богам!..  Послухай  раду  мудрих, воїне. Заплющ очі, відвернися, залізь в
найглибшу, найтем­ні­шу печеру. І молись! Бо впаде на голову зухвальця страшна божа кара.

- Коли це скоїлося?
- Годину тому, капітане.
- Чому ви не знищили його, Аое?
-  Я  не  бачив, як це сталося... Автомати увімкнули сигнал тривоги, коли людина
вже  проминула  кордон  зони й заглибилася на небезпечну відстань. Не знаю, яким
чином вдалося їй приспати пильність охорони. Але, здається, я розумію,чому навігатор Те Пао заборонив роботам стріляти. І ви це розумієте, капітане!
-  Мене  не  цікавлять  зараз  ваші припущення, Аое. Ви мали наказ і не виконали
його. Чому?
-  Наказувати  - ваше право. Але, капітане... Порушник однаково заплатить смертю
за  свою  цікавість...  чи необережність. Адже він дійшов до вогняного кільця, а
там фон радіації близько тисячі двохсот...
- А якщо він виживе? Ви подумали про таку можливість? Ми не маємо права ризикувати. Порушник повинен загинути - від пострілу, а не від опромінення!
- Може, з часом і я навчуся жорстокості, капітане. 
- Хлопчисько!.. Ви вільні, Аое. Те Пао, викладіть обставини цієї події.
- Я не міг... стріляти, капітане. Не міг!
- Викладіть обставини події, навігаторе Те Пао!
-  Виконую.  Координатор  захисту  доручив мені охороняти північно-західний схил
гори. Систему випроміню­вачів  енергетичного  бар'єра  на  моїй  ділянці  ще  не було змонтовано. Десять
автоматів-охоронців  запрограмовано, щоб вразити все живе в межах зони. Протягом
двох  діб  виявлено  і  знищено одинадцять дрібних тварин і птахів, які порушили
радіаційний  кордон.  Дуже багато тварин помічено за межами радіаційної плями, і
нам  пощастило вчасно відігнати їх, стріляючи в повітря. А годину тому я побачив
його... людину, капітане.
- Ваші роботи увімкнули сигнал тривоги?
-  Ні.  Сигналізацію  я  увімкнув  сам.  Думаю, автомати помітили порушника, але
чомусь  не  реагували. Певне, тому, що він дуже схожий на нас. Може, трохи вищий
на  зріст.  Ну, і, звичайно, без скафандра. Він несподівано виринув з маквісових
заростей, значно вище межі зони. Страшно навіть подумати, яка там радіація!..
- Чи довго він пробув у зоні?
-  Хвилин  п'ять...  навіть  менше.  Він  швидко наблизився до вогняного кільця,
постояв  трохи,  потім  запалив  від нього якусь гілку... І одразу побіг униз із
цим смолоскипом... Я заборонив роботам стріляти.
- Ви пробували затримати його?
-  Він  помітив  мене  здалеку  й  пірнув  у  хащі. Я довго ще бачив вогник його
смолоскипа. Навіщо йому вогонь?.. Було ж зовсім світло!..
- Навігаторе Те Пао, ви порушили наказ!
-  Так.  Готовий  відповідати  за  це.  А ви, капітане, змогли б убити людину?..
Зрештою, яка різниця... Він прирече­ний. Доза опромінення напевне була смертельна.
-  Я  не  вбивця, навігаторе. І не жорстока людина, як ви гадаєте. Але вистрілив
би негайно. Ви знаєте, що може ста­тись,  коли  він  не  загине  одразу?..  Ні! Я теж не знаю. А що як він порушить
природний  плин  еволюції  земного  людства?!  Ця можливість мізерна, однак вона
існує!
-  І все ж виправдати вбивство людини не можна ні за яких обставин, капітане. Ми
самі - люди. Люди!
-  Нерозумна малеча! Всім так і кортить випробувати свою короткозору гуманність.
Убити людину!.. Зрозумійте, ми повинніпередбачити всена  тисячоліття.  Генетичний код спадковості у цієї людини безнадійно зіпсований
радіацією.  Вилікувати  воїна  неможливо. Якщо він виживе, але хоч одна з сорока
шести  спадкових хромосом зазнала променевого руйнування... У нього напевне є чи
буде  сім'я.  Народяться  діти.  Вони відрізнятимуться од інших дітей. Виникнуть
мутації,  стійкі,  не передбачені природою, спадкові мутації. Найвірогідніше, що
мутанти  будуть  нежиттєздатні  і  загинуть  в  першому  поколінні. А якщо - ні?
Уявіть собі, навігаторе,час.   Тисячоліття.   Безмежна   кількість   мутантів,   життєздатних   нелюдей   з
мікроскопічним  мозком.  Які вони будуть? Куди спрямують людську еволюцію? Ми не
знаємо. З такими категоріями, як час і еволюція, - не жартують!
- Ваша правда, каштане. Дозвольте... діяти?
-  Негайно.  Візьміть  гравітоліт  і  роботів  -  електронна  пам'ять  автоматів
зафіксувала  прикмети  цього нещасного. Можливо, вам доведеться розшукувати його
саме  за  прикметами.  Втім,  гадаю,  що  за  півтори  години він не міг відійти
далеко,   і   променеві   індикатори   легко   виявлять   на  відстані  локальне
випромінювання його тіла. Що робити далі, ви знаєте.

Гора  здригнулася  від  могутнього поштовху, і грім вибуху понісся за виднокрай,
луною  відбиваючись  од  інших  вершин,  вибухова  хвиля  промчала над морем, що
посеред  землі,  над  зеленими  островами  і  розтанула  безслідно  в  неосяжних
просторах  атмосфери.  Навздогін  за  першим  ударом  пролунав другий, третій...
Звідки грім у ясному небі?
Транссистемник  “Сео”  випробовував  планетарні  двигуни: ремонт було закінчено.
Збігали  хвилини,  й  могутні удари злилися в нестерпний гуркіт. Двокілометровий
чорний  спис сперся на вогняний стовп, відірвався од гірської маківки і важко, з
болісним  ревом,  немов  прощаючись,  поринув у голубінь. І знову, як три місяці
тому,  спалахнула  радісним  сяйвом  гора.  Струмки  розпеченого базальту весело
поринули  вниз,  щоб  спопелити,  знищити  все живе на своєму шляху. Але вони не
досягли  мети,  спинившись  раптом  перед  невидимою  перешкодою  -  непроникним
енергетичним бар'єром.
Безхмарне небо довго ще зберігало білий пінистий слід.
-  Десять секунд. Додатковий імпульс шість міліерг на четверту дюзу. Прискорення
сім G, - доповідав кіберне­тич­ний штурман.
Земна  атмосфера ворожа швидкості. Трильйони злих молекул вп'ялися в загострений
ніс   корабля,   розтікаючись   світними  іонізованими  ріками  по  корпусу.  Та
нейтронітова оболонка була холодна.
-  Двадцять  секунд.  Корекція першої дюзи один міліерг. Прискорення п'ятнадцять
G.
Антигравітаційні  крісла надійно захищали зореплавців від перевантажень. Керував
кораблем   автомат:  людська  реакція  надто  повільна.  Тисячі  навігаційних  і
контрольних  приладів щомиті надсилали до електронного мозку вичерпну інформацію
про  швидкість,  прискорення,  атмосферний  опір,  іонізацію  корпусу, параметри
руху,  відхилення від визначеної траєкторії, режим роботи всіх систем зорельота.
За   мільйонні   частки  секунди  автомат  аналізував  ці  відомості,  звіряв  з
програмою,  знаходив  єдино можливе в кожну мить рішення й відповідав комплексом
команд-імпульсів,  щоб  уже  в  наступну  мить  підтвердити  їх, скорегувати або
замінити іншими.
- Шістдесят секунд. Перша, третя, п'ята дюзи нуль. Прискорення вісім G.
За  непроникною  нейтронітовою бронею “Сео” тепер лунав тільки один голос. Чіткі
слова  кібернетичного  штурмана  інформували  космонавтів, а справжні команди із
світловою  швидкістю  мчали  по  надійно  задубльованих  комунікаціях  до сотень
автоматів-виконавців.
-  Сто  десять  секунд.  Друга,  четверта,  шоста  дюзи  нуль. Прискорення нуль.
Стаціонарна навколопланетна орбіта.
-  Увага!  Капітан  до  координаторів палуб. Старт на транссистемну траєкторію з
третього витка.
Темпозиметр  відлічував  секунди.  Дев'ять  тисяч секунд на земній орбіті, потім
кілька   місяців   розгону  до  субсвітлової  швидкості,  а  далі  кожна  година
корабельного  часу  дорівнюватиме рокам, що пролетять на Землі та на батьківщині
чужинців.  Система  Об'єднаного Розуму посилає своїх синів далеко й надовго. Час
не  має  для  Системи такого великого значення, як для окремих цивілізацій. Адже
існує вона понад мільярд років.
-  Прекрасна  планета.  Вам  не хотілося б, навігаторе, повернутися сюди з новим
рейсом? На жаль, я не встигну. Старий.
-  Неодмінно  повернуся,  капітане. Обіцяю вам. Правда, на Землі промине близько
п'ятнадцяти тисячоліть... Цікаво, на який щабель розвитку стане її людство?
-  Певен, що до того часу вони сягнуть у Простір і навіть увійдуть до Системи. А
яка ваша думка, Аое?
-  Якщо  не  завадить  випадок. Траплялося - деякі цивілізації знищували себе на
самому  початку  технологічної  ери.  Термоядерні  війни  та неминуче виродження
людства - як наслідок. Або необережність в наукових дослідженнях...
-  Я  не  поділяю вашого песимізму, Аое. До речі, на який термін розрахована дія
захисту зони посадки “Сео”?
-  П'ятсот  років, капітане. Цього вистачить, щоб радіація практично припинилася
-  я  сам  встановив  реле  часу.  Потім  кільце випромінювачів буде автоматично
знищене, а зона знову стане територією для всіх...
-  На  жаль,  нам  не  пощастило  уникнути  контакту.  Якби  не  той  випадок...
Навігаторе, як ви знайшли порушника?
-  Дуже  швидко.  Запеленгував  індикаторами  -  його тіло сильно випромінювало,
навіть  дивно,  що він тримався ще на ногах. А за хвилину з гравітольота помітив
вогник. Воїн не покинув свого смолоскипа, капітане!
-  Нещасний.  Він  був приречений на довге й жахливе вмирання, та ще й опромінив
би родичів. Гадаю, ви не схибили, і його смерть була легка й миттєва.
-  Мені  не  довелося  стріляти.  Побачивши  мене,  воїн  не  злякався  і перший
заговорив.  Молектронний  лінгвіст  переклав  його  слова  на  нашу мову. Уявити
важко,  капітане,  але  цей  воїн  був  певен, що боги карають його на смерть за
страшний злочин, - і був готовий загинути. Адже вінукрав вогонь...
- Украв вогонь?..
-  У  людей  його  племені  згасло вічне багаття. Він просив у мене, всевладного
небожителя...  ні,  не життя... просив відстрочку, щоб однести вогонь до рідного
селища.  І  я  не  посмів  відмовити, капітане. За дві години він повернувся - і
сконав на моїх очах.
-  Дивна  планета...  Дивні  люди...  Їх чекає прекрасне майбутнє! Ви не знаєте,
навігаторе, як звали героя?
-  Здається,  Прометео...  Чи  Прометей.  Ці  земні імена важко відтворити нашою
мовою.


© ЛОЦМАНЕНКО Ю. Право жити: Фантастичні оповідання. – К.: Молодь, 1967. – 84 с.
