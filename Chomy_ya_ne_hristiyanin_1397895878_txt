Чому я не християнин
Рассел Бертран


﻿(з приводу перекладу звертайтеся за адресою saint_ar@mail.ru)

ЧОМУ Я НЕ ХРИСТИЯНИН
Загальний огляд християнства та ідеї Бога


(Ця лекція була прочитана у мерії Баттерсі під егідою Південнолондонської гілки Національного світського товариства. Редактор зазначає, що погоджується з політичними та іншими поглядами, висловленими протягом лекції, і бажає розділити відповідальність за них з високошановним паном Бертраном Расселом)

Як вже сказав вам шановний пан голова, тему нашої сьогоднішньої розмови можна визначити наступним чином: «Чому я не християнин». Спочатку, думаю, було б добре розібратися, що розуміється під словом «християнин». У наші дні воно використовується багатьма людьми в дуже широкому сенсі. Дехто навіть розуміє під цим словом будь-яку людину, яка просто намагається жити порядним життям. За такого підходу, гадаю, ми можемо знайти християн у кожній релігійній або філософській течії. Однак, я не вважаю таке розуміння цього слова правильним хоча б вже тільки тому, що це означатиме, що всі люди, які не є християнами – буддисти, конфуціанці, мусульмани та всі інші – не прагнуть жити порядним життям. Отже, я не називаю християнином будь-яку особу, яка намагається жити достойно згідно власних переконань. Я думаю, що людина повинна поділяти певний набір релігійних вірувань, перш ніж вона матиме право назвати себе християнином. Сьогодні це слово втратило те повнокровне значення, яким воно володіло в часи Августина Блаженного або Фоми Аквінського. В ті дні, коли людина говорила, що вона християнин, було зрозуміло, що вона має на увазі. Це значило, що вона приймає весь набір чітко визначених переконань і вірить у кожне з них з усією силою.


ХТО ТАКИЙ ХРИСТИЯНИН?

В наш час обставини змінилися, тому наше розуміння християнства не таке чітке і визначене. Однак, я вважаю, що існує два моменти, обов’язкові для людини, яка називає себе християнином. Перший з них догматичного характеру, а саме: ви повинні вірити в Бога та безсмертя. Якщо ви не вірите в ці дві речі, я не думаю, що ви маєте право називати себе християнином. Крім того, з огляду на походження самого слова, ви мусите вірити, так чи інакше, у Христа. Мусульмани, наприклад, також вірять в Бога та безсмертя, але вони не називають себе християнами. Я гадаю, що ви повинні бути переконані в тому, що Христос був якщо й не божественної природи, то, принаймні, найкращим і наймудрішим з людей. Якщо ви не ставитесь до особи Христа таким чином, то я вважаю, що ви не маєте право називати себе християнином. Звичайно, існує й інше значення цього слова, яке ви можете знайти в «Альманасі Вітакера» або книжках з географії: там населення планети поділяється на християн, мусульман, буддистів, фетишистів та представників інших конфесій; але за такого підходу ми всі – християни. У книжках з географії нас зараховують до них, але виключно з географічної точки зору, на яку, я думаю, можна не зважати. Отже, я виходитиму з того, що, коли я говорю, що я не християнин, я повинен пояснити вам дві речі: по-перше, чому я не вірю в Бога та безсмертя; по-друге, чому я не ставлюсь до Христа, як до найкращого та наймудрішого з людей, хоча дуже високо ціную його моральні чесноти.

Однак, я б не зміг застосувати успішні аргументи невіруючих минулих часів до такого розтяжного розуміння християнства. Як я вже сказав, в старі часи це поняття було набагато більш чітким та визначеним. Зокрема, воно передбачало віру в пекло. Віра у вічне пекельне полум’я до зовсім недавніх часів була обов’язковою складовою християнського віросповідання. Як вам відомо, в цій країні вона перестала бути такою після рішення Таємної ради, з яким відмовилися погоджуватись архієпископ Кентерберійський та архієпископ Йоркський. Але в цій країні релігія визначається актами Парламенту, тому Таємна палата мала змогу не зважати на протести їх милостей, і пекло перестало бути потрібним християнству. З огляду на це, я не наполягатиму на тому, що християнин повинен вірити в пекло.


ІСНУВАННЯ БОГА

Починаючи розмову про існування Бога, я хочу зауважити, що це дуже серйозне і складне питання, і якщо б я мав намір розглядати його ретельно та всебічно, то змушений був би тримати вас тут до Другого Пришестя; отже, відразу прошу вибачення за дещо поверхневий його розгляд. Як вам чудово відомо, в католицькій церкві можливість доведення існування Бога за допомогою чистого розуму є встановленою догмою. Мені вона видається дещо дивною, і все ж це їх догма. Вони змушені були прийняти її, оскільки в певний момент вільнодумці взяли за звичку говорити, що існують такі й такі аргументи, які висуває розсуд проти існування Бога, але вони все рівно – завдяки своїй вірі – знають, що Бог є. Пропонувалися довжезні обгрунтування і міркування з цього приводу, і католицька церква відчула, що повинна покласти цьому край. Тому вони визнали догмою те, що існування Бога може бути доведено чистим розумом, і змушені були висунути аргументи, які можна було б вважати доказами. Таких аргументів багато, але я зупинюсь лише на декількох.


АРГУМЕНТ ПЕРШОПРИЧИНИ

Мабуть, найпростішим для розуміння є аргумент Першопричини. В ньому стверджується, що у всього, що ми бачимо у світі, є причина, отже, якщо ми підемо у зворотному напрямку по ланцюгу причинного зв’язку, то, врешті-решт, дійдемо до Першопричини, якій ми й дамо ім’я Бога. Сьогодні, я гадаю, цей аргумент вже не настільки серйозний, в першу чергу тому, що він перестав бути тим, чим був раніше. Філософи та вчені не припиняла розмірковувати над ідеєю Першопричини, і з часом вона втратила свою привабливість і життєздатність. Але, окрім цього, ви можете побачити, що аргумент про Першопричину є просто нікчемним. Я можу сказати, що, коли я був юнаком, я дуже багато розмірковував над цим питанням, і довгий час приймав аргумент Першопричини, аж поки одного дня – мені тоді було вісімнадцять – не прочитав у «Автобіографії» Джона Стюарта Мілля наступне речення: «Мій батько вчив мене, що на запитання “Хто мене створив?” немає відповіді, оскільки це відразу викликало б наступне запитання: “Хто створив Бога?”» Це просте твердження, з яким я повністю погоджуюся, показало мені помилковість аргументу про Першопричину. Якщо у всього є причина, тоді вона має бути й у Бога. Якщо ж у чогось немає причини, то це може бути як світ, так і Бог – отже, аргумент втрачає свою вагу. Це схоже на індуїстські погляди про те, що світ покоїться на спині слона, а слон стоїть на черепасі. Коли ж індуса запитують: «А на чому стоїть черепаха?», він говорить: «Давайте краще змінимо тему». Дійсно, аргумент про Першопричину виглядає так само «переконливо». Немає ніяких підстав вважати, що світ з’явився з якоїсь причини, або що він взагалі з’являвся, а не існував завжди – немає підстав вважати, що у світу був початок. Ідея про те, що у речей повинен бути початок, насправді обумовлена бідністю нашої уяви. Таким чином, я вважаю, що вищевикладеного стосовно аргументу Першопричини буде достатньо.


АРГУМЕНТ ПРИРОДНОГО ЗАКОНУ

Поширеним є також аргумент від Природного Закону. Він був дуже популярним протягом всього вісімнадцятого століття, головним чином завдяки впливу сера Ісаака Ньютона та його космогонії. Люди спостерігали за планетами, які обертаються навколо сонця відповідно до закону тяжіння, і думали, що це відбувається тому, що Бог повелів планетам рухатися саме так. Це було, звичайно, зручне і просте пояснення, яке позбавляло від необхідності подальшого, більш глибокого вивчення закону тяжіння. Сьогодні, завдяки Ейнштейну, наші уявлення про закон тяжіння дещо складніші. У мене немає наміру читати лекцію про закон тяжіння в інтерпретації Ейнштейна – це б забрало багато часу; але хочу зазначити, що зараз вже немає того Природного Закону, властивого системі Ньютона, в якій, з якоїсь незрозумілою причини, все рухалося однаковим чином. Ви точно знаєте, що навіть у найвіддаленіших глибинах космосу ярд завжди складатиметься з трьох футів. Однак, ви навряд вважатимете цей, без сумніву, вражаючий факт законом природи. А дуже багато подібних речей мислилися законами природи. З іншого боку, якщо ви спробуєте здобути певне знання щодо реального руху атомів, вам відкриється той факт, що їх рухи зовсім не остаточно підвладні законам природи, як це здається людям, і що ці закони, скоріше, є певними середніми статистичними, які випливають з розрахунків імовірності. Як нам всім відомо, є закон, згідно якого, коли ми граємо в кості, у нас випадає дві шістки приблизно один раз з тридцяти шести; однак, ми не вважаємо це доказом того, що результат гри обумовлений вищим задумом – навпаки, про такий задум ми мусили б згадати, якщо б дві шістки випадало після кожного кидка. Саме такий характер має велика кількість законів природи. Вони є середніми статистичними, які випливають з розрахунків імовірності – в цьому світлі аргумент від Природного Закону видається вже не таким вражаючим, як раніше. Наведені судження справедливі в контексті сучасних наукових знань, які завтра можуть змінитися; але, в будь-якому випадку, ідея про те, що природні закони даровані нам певною вищою силою, обумовлена плутаниною між законами природи і людськими законами. Людські закони є наказами, які змушують вас поводитися певним чином, а ви, у свою чергу, можете обирати, чи поводитися вам так, чи ні. Але природні закони описують, як насправді відбуваються речі, а якщо вони просто описують, як фактично відбуваються речі, то ви не можете стверджувати, що хтось наказав їм відбуватися саме так; і якщо навіть припустити таку можливість, то постає наступне питання: «Чому Бог встановив саме такі закони природи, а не інші?» Якщо ви говорите, що він зробив це просто з власної доброї волі і без будь-якої причини, то в якийсь момент наштовхуєтесь на щось, що не підвладне дії певного закону, отже, необхідність його виконання порушується. Якщо ж ви говорите, як це роблять більш ортодоксальні теологи, що Бог мав причину встановлювати саме такі закони – причину, яка, звичайно, полягає у прагненні створити найкращий світ, хоча вам він таким може й не здаватися, – тоді сам Бог підпорядковується закону, і в цьому випадку він стає посередником, що не може задовольняти ваше розуміння Бога. У вас з’являється закон, який передує божественним указам і існує поза ними, отже, в цьому випадку, Бог перестає бути найвищим законодавцем. Коротко кажучи, у аргумента від природного закону вже немає тієї сили, якою він раніше володів. Розглядаючи ці аргументи, ми рухаємося в часі – характер доказів існування Бога змінювався протягом років. Спочатку це були виключно інтелектуальні аргументи, які містили деякі конкретні помилкові судження. Ближче до наших днів, вони стають все менш інтелектуально прийнятними і набувають якості моралізаторських абстракцій.


АРГУМЕНТ ВІД ЗАДУМУ

Тепер давайте розглянемо аргумент від задуму. Він вам добре відомий: все у світі влаштовано так, щоб ми могли в ньому жити, і якщо б світ був хоч трохи іншим, ми б не могли в ньому жити. Це і є аргументом від задуму. Іноді він набуває кумедних форм: наприклад, стверджується, що кролі мають білі хвости для того, щоб їх легше було підстрелити. Цікаво, як на це дивляться самі кролі. Цей аргумент часто стає об’єктом для жартів. Всім відомо зауваження Вольтера, що, очевидно, ніс був розроблений таким чином, щоб на ньому зручно сиділи окуляри. Однак, ці жарти виявилися не такими вже й далекими від істини, як це могло здаватися у вісімнадцятому столітті, тому що з часів Дарвіна ми набагато краще почали розуміти, чому живі істоти пристосовані до оточуючого середовища. Справа не в тому, що середовище створено підхожим для них, а в тому, що вони розвиваються, щоб стати підхожими для середовища – в цьому суть адаптації. І тут немає ніяких підстав говорити про задум.

Коли починаєш розмірковувати над аргументом від задуму, найбільш вражаючим виявляється те, що люди вірять, що цей світ, з усіма речами, які в ньому є, з усіма його недоліками і вадами мусить бути найкращим з того, що всезнаюча і всесильна істота змогла створити за мільйони років. Я насправді не можу повірити в це. Скажіть, якщо б ви були всесильними і всезнаючими та мали в запасі мільйони років для вдосконалення світу, невже ви не змогли б створити нічого кращого, аніж Ку-клукс-клан, фашисти, або Вінстон Черчілль? На мене зовсім не справляють враження люди, які говорять: «Подивіться на мене: я таке величне створіння, що у всесвіту має бути якийсь задум». На мене зовсім не справляє враження велич таких людей. Більше того, якщо ви зважаєте на наукові знання, ви мусите визнати, що людське життя, як і кожне життя на цій планеті, коли-небудь закінчується – воно є лише іскрою у поступовому розпаді Сонячної системи: на певному етапі розпаду встановлюються такі умови – зокрема, температура, – за яких може виникнути протоплазма, а, отже, й життя, яке існує зовсім недовго порівняно із Сонячною системою. Рано чи пізно Земля перетвориться на те, чим є зараз Місяць, – на мертву холодну планету.

Мені кажуть, що такий погляд на речі пригнічує; люди іноді казатимуть вам, що, якщо вони дивитимуться на світ з такої точки зору, то не зможуть жити далі. Не вірте їм – це все нісенітниці. Нікого особливо не турбує те, що трапиться через мільйони років. Навіть якщо людина думає, що її це сильно турбує, насправді, вона сама себе вводить в оману. Вона переймається через щось набагато більш земне, або ж у неї просто погане травлення; але ніхто всерйоз не вважатиме себе нещасним через те, що може статися в цьому світі лише через багато мільйонів років. Отже, хоча думка про те, що життя вимре, є, звичайно, похмурим поглядом на речі – мені, принаймні, так здається, хоча іноді, коли я розмірковую над тим, що люди роблять зі своїми життями, така думка здається мені майже втішливою – вона не є підставою вважати життя чимось нікчемним. Вона просто змушує вас звернути увагу на інші речі.


МОРАЛЬНІ АРГУМЕНТИ ІСНУВАННЯ БОГА

Нарешті, ми досягли наступного етапу того, що я називаю занепадом інтелектуальної складової доказів теїстів, - ми дійшли до моральних аргументів існування Бога. Як вам всім відомо, в давні часи існувало три інтелектуальні аргументи існування Бога – з усіма ними покінчив Іммануїл Кант у «Критиці чистого розуму». Однак, як тільки він це зробив, то запропонував новий – моральний аргумент, який він вважав дуже переконливим. Як і багато інших людей, він був скептиком в інтелектуальному плані, але в етичних питаннях залишався беззастережно вірним тим принципам, які увібрав із молоком матері. Це ілюструє те, на чому так часто наголошує психоаналіз: наші самі ранні враження здійснюють самий сильний вплив на нашу особистість.

Як я сказав, Кант створив новий моральний аргумент існування Бога, який, у різноманітних формах, був надзвичайно популярним протягом дев’ятнадцятого століття. Його різновидів було багато, зокрема, в одному з варіантів говорилося, що ми б не знали, що є правильним, а що неправильним, якщо б не існувало Бога. Ми не будемо зараз говорити про те, чи є взагалі різниці між тим, що є правильним, а що ні – це вже інше питання. Мене цікавить наступне: якщо ви впевнені, що між правильними і неправильними речами існує різниця, тоді постає запитання: чи обумовлена ця різниця Божою волею? Якщо так, тоді для самого Бога не існує різниці між правильним і неправильним, і, в такому випадку, ми більше не можемо стверджувати, що Бог є добрим. Якщо ви говорите, як це роблять теологи, що Бог добрий, тоді ви мусите визнати, що правильні та неправильні речі існують незалежно від Божої волі, оскільки воля Бога завжди є доброю, а не поганою, незалежно від самого факту того, що він її здійснює. Отже, в результаті, ви приходите до висновку, що правильне і неправильне не просто являє нам Бог – вони по своїй суті логічно передують Богу. Якщо бажаєте, ви можете, звичайно, сказати, що існує вища божественна сутність, яка віддає накази Богу – творцю цього світу, або ж прийняти точку зору деяких агностиків («гностиків» - прим. редактора) – вона, до речі, завжди здавалась мені цілком слушною – про те, що, власне кажучи, світ, який ми знаємо, був створений дияволом в ту мить, коли Господь відвернувся. Є багато підстав так вважати, і я не збираюся спростовувати цю думку.


НЕОБХІДНІСТЬ УСУНЕННЯ НЕСПРАВЕДЛИВОСТІ ЯК АРГУМЕНТ ІСНУВАННЯ БОГА

Існує ще один цікавий різновид морального аргументу, який звучить так: існування Бога необхідне для того, щоб принести в цей світ справедливість. В тій частині всесвіту, яка нам відома, існує дуже багато несправедливості: часто гарні люди страждають, а погані насолоджуються життям, і складно сказати, що з цього є більш прикрим; але, якщо всесвіт в цілому мусить бути справедливим, тоді ми повинні припускати існування життя після смерті, в якому б справедливість відновлювалась, а, отже, й існування Бога, а також раю і пекла. Це дуже дивний аргумент. Якщо ви подивитесь на нього з наукової точки зору, то зможете сказати наступне: «Врешті-решт, я знаю тільки цей світ. Мені нічого не відомо про решту всесвіту, але, якщо вже мова йде про можливості, я можу цілком правомірно стверджувати, що цей світ є лише зразком, і, якщо існує несправедливість в ньому, то цілком ймовірно, що вона може існувати будь-де інде». Припустимо, у вас є ящик апельсинів, і коли ви його відкриваєте, то бачите, що весь верхній шар фруктів згнив. Ви не скажете в цьому випадку: «Ті, що знизу, повинні бути свіжими, адже баланс мусить бути відновлений». Ви скажете: «Напевне, що вся партія згнила». Саме таку позицію займає людина з науковим мисленням. Вона каже: «Ми бачимо в цьому світі багато несправедливості, і поки що це є достатньою причиною вважати, що справедливість не панує у світі; крім того, за таких умов моральній аргумент є доказом проти існування Бога». Звичайно, я усвідомлюю, що подібні інтелектуальні аргументи, які я вам наводжу, не здатні зворушити людей. Прагнення людей вірити в Бога ніяким чином не пов’язано з інтелектуальними аргументами. Більшість людей вірить в Бога тому, що їх привчили до цього з раннього дитинства, – в цьому полягає основна причина.

Ще одним потужним фактором є бажання людини почувати себе в безпеці – так, наче тебе оберігає могутній старший брат. Це відіграє надзвичайно важливу роль у прагненні людини вірити в Бога.


ОСОБИСТІСТЬ ХРИСТА

А зараз я хочу сказати декілька слів на тему, якій, мені здається, раціоналісти приділяють недостатньо уваги: чи був Христос найкращою і наймудрішою людиною. Вважається само собою зрозумілим, що ми всі мусимо погоджуватися з цим твердженням. Але я не погоджуюсь. Гадаю, існує багато позицій, в яких моя думка збігається з думкою Христа більшою мірою, аніж думки багатьох християн. Не впевнений, що я пройшов би з Ним весь шлях до кінця, але я напевне пройшов би з Ним набагато далі, ніж більшість християн. Ви пам’ятаєте, що Він сказав: «Не противтеся злому. Хто вдарить тебе в праву щоку, оберни до нього й другу». Ця заповідь не нова; цей принцип не новий. Лао-цзи і Будда проголошували його за п’ятсот або шістсот років до Христа, але християни, насправді, не визнають його. У мене немає сумніву, що наш прем’єр-міністр, наприклад, є найщирішим християнином, але я б не радив нікому з вас давати йому ляпаса – може виявитися, що він розуміє ці слова у фігуральному сенсі.

Потім, є ще один вислів, який я вважаю неперевершеним. Ви пам’ятаєте, що Христос казав: «Не судіте, щоб вас не судили». Не думаю, що цього принципу коли-небудь дотримувалися в судах християнських країн. У свій час я знав багатьох суддів, які були щирими християнами, і ніхто з них не вважав, що їх професійна діяльність суперечить християнським принципам. Христос також сказав: «Дай тому, хто в тебе просить, а хто хоче позичити в тебе, не відвертайся». Це дуже гарний принцип. Шановний пан голова попередив вас, що ми не говоритимемо про політику, але я не можу втриматися і не звернути увагу на те, що на останніх загальних виборах питання щодо необхідності відвернутися від того, хто хоче позичити в тебе, обговорювалося настільки жваво, що можна припустити: ліберали та консерватори цієї країни не приймають вченням Христа, оскільки вони цілком однозначно відвернулися.

Є ще одна максима Христа, надзвичайно важлива, на мою думку, але не дуже популярна серед деяких наших християнських друзів. Він говорить: «Якщо хочеш бути досконалим, піди, продай, що маєш, дай бідним». Це чудовий принцип, але, як я сказав, його не дуже часто практикують. Взагалі, всі ці принципи гарні, хоча й з ними важкувато жити. Я не заявляю, що сам живу згідно них; але, врешті-решт, для мене це зовсім інша справа, аніж для християнина.


НЕДОЛІКИ У ВЧЕННІ ХРИСТА

Віддавши належне високому духу цих принципів, я хочу зупинитися на деяких моментах, які, на моє переконання, не дозволяють говорити про верховну мудрість або всеосяжну доброту Христа, як це зображено у Євангеліях. Хочу відмітити, що мене не цікавить історичний аспект цього питання. З точки зору історії нам остаточно не відомо, чи існував Христос взагалі; а, якщо Він й існував, то ми нічого про нього не знаємо, тому мене не цікавить історичний бік справи, оскільки він занадто складний. Мене цікавить образ Христа, змальований у Євангеліях. Беручи до уваги виключно євангельські оповідання самі по собі, я знаходжу в них деякі речі, які зовсім не видаються мені мудрими. З одного боку, Він впевнений в тому, що у промінях слави Він удруге зійде на землю ще до того, як помруть всі люди, які живуть в Його час. Існує багато місць в Писанні, які це доводять. Він говорить, зокрема: «Не встигнете обійти міст ізраїльських, як прийде Син Чоловічий». Він також говорить: «Є деякі між тут присутніми, що не зазнають смерти, аж поки не побачать Сина Чоловічого, що йде у своєму Царстві». І є багато інших місць, в яких чітко видно, що Він вірить, що Його друге пришестя відбудеться протягом життя багатьох Його сучасників. В це вірили Його найперші послідовники, і багато в чому Його етичне вчення засновувалося саме на цій вірі. Він говорив: «Не журіться, отже, завтрішнім днем» та інші подібні речі в значній мірі тому, що думав, що друге пришестя відбудеться дуже скоро, отже, на мирські, повсякденні справи можна не зважати. Власне кажучи, я знаю деяких християн, які вірять, що друге пришестя насувається. Я знав священика, який страшенно залякував свою паству, розповідаючи про те, що друге пришестя вже дуже близько. Його парафіян втішало лише те, що вони бачили, як він саджає дерева у своєму садку. Перші християни дійсно вірили в це і не бачили потреби в таких речах, як, наприклад, садіння дерев, адже вони прийняли віру Христа в те, що друге пришестя вже дуже близько. Зважаючи на це, очевидно, що Він не був таким вже мудрим, на відміну від деяких інших людей, і точно не володів верховною мудрістю.


ЕТИЧНА ПРОБЛЕМА

Розглянемо тепер етичні питання. На мою думку, в характері Христа є одна дуже серйозна вада: Він вірить в пекло. Я вважаю, що дійсно глибоко гуманна особистість не може вірити у вічні муки. Христос, як це описано в Євангеліях, точно вірив у вічну кару. Ми неодноразово можемо знайти гнівливі, мстиві вислови проти тих людей, які не хочуть слухати Його проповіді, – це риса, властива проповідникам, але не властива тим, кого прийнято вважати взірцем досконалості. Сократ, наприклад, не дозволяє собі такого: він ставиться ввічливо і люб’язно до людей, які не хочуть його слухати, - позиція, на мою думку, набагато достойніша мудреця, аніж гнів і обурення. Ви, напевно, всі пам’ятаєте ті речі, які казав Сократ, коли помирав, і ті речі, які він загалом говорив людям, які з ним не погоджувалися.

У Євангеліях Христос говорить: «Змії, гадюче поріддя! Як можете ви уникнути пекельного засуду?» Ці слова призначені людям, яким не подобаються Його проповіді. Гадаю, це далеко не найкращий тон, враховуючи, до того ж, величезну кількість цих згадок про пекло. Ось, наприклад, відомий вислів про гріх проти Святого Духу: «Коли ж хтось скаже проти Святого Духа, йому не проститься ні в цьому світі, ні на тому». Ці слова породили неймовірну кількість страждань, оскільки багато різних людей думали, що вони здійснили гріх проти Святого Духу, і за це вони ніколи не будуть пробачені ні в цьому світі, ні в іншому. Я вважаю, що насправді добра по своїй суті людина ніколи б не принесла у світ такі страхи і жахіття.

Христос також говорить: «Син Чоловічий пошле своїх ангелів, які зберуть із його Царства всі спокуси й тих, що чинять беззаконня, і кинуть їх до вогняної печі: там буде плач і скрегіт зубів». І далі Він продовжує про плач і скрегіт зубів. Ці слова повторюються знову і знову, у наступних віршах, і у читача складається враження, що у спогляданні плачу і скрегіту зубів існує якесь задоволення, інакше б вони не згадувалися так часто. Потім, ви всі, звичайно, пам’ятаєте про овець і козлів: що під час другого пришестя Він відлучить овець від козлів і скаже козлам: «Ідіть від мене геть, прокляті, в вогонь вічний»; а далі: «І підуть ті на вічну кару». Він знову продовжує: «І коли твоя рука спокушає тебе, відітни її. Краще тобі увійти в життя калікою, ніж з двома руками піти у пекло, у вогонь незгасний, де черв'як їхній не вмирає й вогонь не вгасає». Він повторює це знову і знову. Особисто я вважаю, що доктрина про те, що пекельний вогонь є карою за гріхи, вчить людей жорстокості. Ця доктрина приносить жорстокість у світ – вона століттями слугувала джерелом страшних тортур. І євангельський Христос, якщо вірити тому, як його зображують євангелісти, принаймні частково відповідальний за це.

Але є й інші речі, не такі важливі. Наприклад, в історії про гадаринську свиню було не дуже люб’язно вселяти у свиней демона а потім змушувати їх зриватися зі скелі у море. Ви повинні пам’ятати, що Він був всесильним, і міг змусити демонів просто піти геть; але Він вирішив вселити їх у свиней. Є ще цікава історія про смоківницю, яка завжди мене спантеличувала. Ви пам’ятаєте, що сталося зі смоківницею. Він «зголоднів. Побачивши здалека смоковницю, вкриту листям, приступив, чи часом не знайде чогось на ній, та, підійшовши до неї, окрім листя, не знайшов нічого, бо ще не була пора смоков. І озвавшися, промовив до неї: Нехай ніхто повіки не споживає плоду з тебе!.. Тоді Петро… каже йому: Учителю, дивися, смоковниця, що ти прокляв, усохла». Це дуже дивна історія, адже тоді був не сезон для смоков, отже, дерево ні в чому не було винне. Я не відчуваю, що Христос є для мене найбільшим взірцем мудрості або моральних чеснот порівняно з іншими історичними особистостями. Я вважаю Будду і Сократа вищими за нього в цих аспектах.


ФАКТОР ЕМОЦІЙ

Як я сказав раніше, я думаю, що справжня причина, чому люди приймають релігію, ніяким чином не пов’язана з розумовими доводами. Люди приймають релігію емоційно. Нам часто говорять, що заперечувати релігію неправильно, оскільки вона робить людей доброчесними. Мені таке казали, але я не помітив, щоб це було правдою. Вам, напевне, відомо, як спародіював цей аргумент Семюель Батлер у своїй книзі «Повернення в Едін». Ви пам’ятаєте, що в книзі був такий собі Хіггс, який прибув у віддалену країну і, провівши там деякий час, втік звідти на повітряній кулі. Через двадцять років він повернувся до тієї країни і знайшов там нову релігію, в якій йому поклонялися як божеству на ім’я «Дитя сонця», яке піднеслося на небеса. Він з’ясовує, що ось-ось повинно початися святкування Дня Піднесення, і чує, як професори Хенкі та Пенкі говорять один одному, що вони ніколи не бачили чоловіка на ім’я Хіггс, і сподіваються, що ніколи не побачать. Але в той же час вони є верховними жерцями релігії Дитини Сонця. Хіггс, обурений цим, підходить до них і говорить: «Я збираюся викрити всю цю брехню і розповісти народу Едіна, що це був я, Хіггс, і я полетів на повітряній кулі». На що йому відповідають: «Ти не повинен цього робити, тому що вся моральність цієї країни ґрунтується на цьому міфі, і коли люди дізнаються, що ти не піднісся на небеса, то всі стануть зіпсованими». Ці слова переконують героя, і він йде геть.

Отже, ідея така: ми всі станемо аморальними, якщо не притримуватимося християнства. Гадаю, люди, які так вважають, самі є вкрай зіпсованими. Цікавим є той факт, що чим сильнішими, глибшими були релігійні вірування та догматичні переконання в певний історичний період, тим більшою в той час була жорстокість і тим гіршим був стан справ. У так звані Віки віри, коли люди насправді приймали християнську релігію у всій її повноті, була Інквізиція з усіма її тортурами, були мільйони нещасних жінок, спалених за «відьомство», було багато інших різноманітних жорстокостей, які здійснювалися проти людей в ім’я релігії.

Якщо ви озирнетеся навколо, то побачите, що кожному найменшому прогресу людського духу, кожному вдосконаленню системи кримінального права, кожному виступу проти війни, кожному кроку в напрямку кращого ставлення до кольорових рас або відміни рабства, будь-якому моральному поступу людства – всьому цьому завжди послідовно чинився опір з боку організованих церков світу. Я цілком свідомо стверджую, що християнська релігія, організована в церкви, була і є найбільшим ворогом морального прогресу людства.


ЯК ЦЕРКВИ ГАЛЬМУЮТЬ ПРОГРЕС

Вам може здатися, що я перебільшую, говорячи, що й зараз відбувається те саме. Але я так не думаю. Візьмемо один факт – сподіваюся, ви не будете проти, якщо я згадаю його. Це не дуже приємний факт, але церкви змушують нас пригадувати неприємні факти. Припустимо, що в наші дні недосвідчена дівчина вступила у шлюб із сифілітиком, – в такому випадку католицька церква говорить: «Це святе таїнство, ви мусите залишатися разом все життя», і жінка не має права на будь-які дії, щоб запобігти народженню сифілітичних дітей. Це те, що говорить католицька церква. Я ж говорю, що це страшна жорстокість, і якщо природні почуття людини не спотворені догмою остаточно, якщо рівень її морального розвитку все ще дозволяє їй співчувати стражданням, вона не може вважати такий стан речей правильним і порядним.

Це лише приклад. Але існує багато інших речей, які церква продовжує називати моральними, але які призводять до непотрібних та незаслужених страждань багатьох людей. І, звичайно, як нам всім відомо, вона залишається, в більшості випадків, головною противницею будь-яких вдосконалень, покликаних зменшити страждання в цьому світі, тому що вона вирішила називати мораллю певний вузький набір правил поведінки, які ніяким чином не пов’язані з людським щастям. І коли ви говорите, що те або інше необхідно зробити, щоб люди стали щасливішими, вони думають, що це не має ніякого відношення до справи: «Як людське щастя пов’язане з етикою? Воно не є метою моралі».


СТРАХ ЯК ОСНОВА РЕЛІГІЇ

Я вважаю, що релігія грунтується, в першу чергу і головним чином, на страху. Частково це страх перед невідомим, а частково, як я вже казав, це бажання відчувати, що у нас є старший брат, який оберігатиме нас під час негараздів і конфліктів. Страх – основа цього явища: страх перед невідомим, страх перед поразкою, страх смерті. Страх породжує жорстокість, отже, недивно, що жорстокість і релігія йдуть рука об руку – адже страх є основою цих двох речей. В нашому світі ми починаємо поступово розуміти речі, опановувати їх за допомогою науки, яка крок за кроком торувала собі шлях, долаючи супротив християнської релігії, супротив церков та всіх старих заповідей. Наука може допомогти нам подолати цей малодушний страх, з яким людство жило так багато поколінь. Наука може навчити нас – наше власне серце може навчити нас – не шукати більше уявної підтримки ззовні, не вигадувати собі союзників на небесах, але шукати можливості самим, тут, на землі, зробити цей світ гарним місцем для життя, а не тим, чим зробили його церкви за всі ці століття.


ЩО НАМ РОБИТИ

Ми хочемо твердо стати на ноги і подивитися на світ прямо і відверто – охопити поглядом його гарні і погані риси, його красу і потворність, – побачити світ таким, який він є, і не боятися його. Ми хочемо підкорити світ розумом, а не рабськи схиляючи голову перед жахами, які є в ньому. Концепція Бога, в цілому, походить від древніх східних деспотій. Ця концепція не гідна вільних людей. Коли ви чуєте, як люди в церкві принижують себе, називають себе нікчемними грішниками і говорять інші подібні речі, це виглядає жалюгідно і недостойно – ці люди не поважають себе. Ми мусимо підвестися і відверто подивитися в обличчя світу. Ми мусимо зробити в цьому світі все найкраще, на що ми здатні, і, якщо навіть нам не вдасться зробити це найліпшим чином, все рівно це буде краще, ніж те, що зробили з ним ті інші за всі ці віки. Новому світові потрібні знання, доброта і сміливість; йому не потрібні палкі нудьгування за минулим або окутування вільного розуму кайданами слів, проголошених колись давно неосвіченими людьми. Йому потрібен не затьмарений страхом погляд і вільний розум. Йому потрібна надія на майбутнє, а не постійні озирання назад, в минуле, яке померло – його, я вірю, перевершить майбутнє, яке здатен створити наш розум.
