2608 рік галактичного календаря. Точка гіперпросторового переходу системи Дабог... Облавок ракетного крейсера «Люцифер»...

Це був страшний рік для всього людства.
Армади кораблів Земного Альянсу вторглися в космічний простір Вільних Колоній.
Війна, що почалася раптово, без попередження, звалилася на молоді цивілізації, що ледь зміцніли, подібно до грому або снігової лавини. Вона не шкодувала нікого, і ніхто не зміг залишитися осторонь від жаху, що заволодів десятками світів.
Першою на вістрі удару Земних ескадр опинилася планета Дабог. Слідом за нею, в списку на показове знищення, були такі світи, як Еліо та Кьюїг.
Розрахунок земного командування був простий,  —  знищивши бомбовими ударами з орбіти розвинені колонії, воно планувало не лише послабити економічну базу вірогідного опору, але і залякати цією акцією інші, менш розвинені світи.
Проте історія показала, що в ці плани закралася помилка. Уряд і командування Альянсу підраховували заводи з виробництва роботів, космічні кораблі та орбітальні станції  —  все, що так чи інакше могло протистояти техногенній потужності вторгнення, але при цьому були відкинуті, проігноровані душі тих, хто вижив у пеклі орбітальних бомбардувань.
Адже саме ці люди стали головним козирем першого етапу війни.

*           *            *

Йому було всього лиш двадцять два...
Про те, що таке війна, він дізнався рік тому, коли на Еліо впали перші орбітальні бомби.
Тепер Андрій Багіров вже не міг детально пригадати, як він прожив минулий рік, аж до вчорашнього дня, відколи його нога вперше ступила на палубу цього корабля.
Просто саме поняття «час» втратило свій сенс, загубилося в череді сильних потрясінь.
Дні зливалися для нього в тьмяну, багряну череду, і не було різниці поміж ними... неважливо, де він знаходився  —  чи у бомбосховищі, чи у поспіхом створеній воєнізованій школі або тут, на облавку крейсера «Люцифер», де йому належало прийняти свій перший і останній бій...
Життя розкололося на дві половини, по ній пролягла чорна лінія термінатора, страшний кордон світла і пітьми, що розділив його життя на «до і після».
Глухий поштовх, вібрація в перебірках і хрипкий голос в надсаджених динаміках інтеркому повернули його до реальності.
 —  Увага у відсіках! Зафіксовано раптову зміну гравітаційної складової! Бойова тривога!
За півроку навчання на симуляторах Андрій устиг набути доведений до автоматизму досвід роботи. Оператор гарматно-ракетного комплексу  —  професія зовсім не творча, якщо можна так назвати цим цивільним терміном нав'язану війною армійську спеціалізацію...  
Діставшись до свого бойового поста і стрибнувши в глибоке крісло, закріплене всередині складної амортизаційної підвіски гарматної башти, він закрив забрало гермошолома, вставив пальці рук у спеціальні, подібні на незграбні рукавички гнізда, закрив очі, зливаючись з комп'ютерною системою наведення  і сухо доповів:
 —  Сьома гарматна башта, комплекс активований, до стрільби готовий!  

*           *            *

На командному містку «Люцифера» у цей момент проходила коротка нарада старших офіцерів корабля.
Капітан Дробушев похмуро поглянув на чотирьох підлеглих, що знаходилися у приміщенні. Він завжди гостро переживав міру особистої відповідальності за свої рішення, але не тільки перед цими офіцерами, а ще більше  —  перед п'ятьма десятками молодих парубків, екіпажем ракетного крейсера, які, як достеменно знав Дробушев, вірили його щасливій зірці... Проте якщо раніше, протягом перших місяців війни, йому вдавалося якось уберегти їх, зараз, на підступах до Дабога, в критичний момент евакуації виснажених захисників обпаленої ядерним вогнем планети, ситуація, на його думку, не залишала «Люциферу» зовсім жодного шансу, аби черговий раз виплутатися із складної ситуації, виконавши при цьому завдання і зберігши екіпаж. Вочевидь, прийшов їхній час жертвувати собою.
Дробушеву було нелегко говорити про це вголос, хоча офіцери, що зібралися у рубці, не гірше за нього розуміли ситуацію.
 —  Панове...  —  неголосно промовив він,  —  конвой цивільного транспорту, довірений нашій охороні, не зможе успішно закінчити маневр розгону для занурення в гіперсферу. Сканери дальнього виявлення зафіксували появу об'єднаного флоту Землі...
Голос командира був глухий, але в ньому не відчувалося ані відчаю, ані страху. За рік війни колишній капітан планетарного каботажного транспорту встиг стати командиром бойового корабля.
 —  Панове...  —  повторив Дробушев, звертаючись до своїх офіцерів,  —  ми приймемо бій з ескадрами ворога, але наше головне завдання  —  порятунок конвою з біженцями  —  здається мені здійсненним лише в одному випадку...  —  Він декілька секунд дивився на тактичний навігаційний монітор, а потім додав, спокійно і твердо:  —  Ми повинні зав'язати бій з ворогом і, маневруючи, відвести його вбік від курсу беззбройного транспорту.
Один із офіцерів,  —  здається, це був Замятін, командир артилерійської палуби,  —  підняв голову:
 —  Капітане, але ж вони вдарять по «Люциферу» всією потужністю флоту!
 —  Так. Саме у цьому і полягає наше завдання,  —  не зумівши приховати зрадницького тремтіння в голосі, відповів Дробушев.  —  Знаючи тактику адмірала Нагумо, немає причин вважати, що в даному випадку він учинить якось інакше. Він піде на масовану атаку, аби спершу покінчити з нами, а вже опісля наздогнати і розстріляти конвой. Ми битимемося, доки зможемо...  —  Тут Дробушев зробив невелику паузу.  —  А потім нашу естафету підхопить капітан Дюбуа,  —  його транспорт останнім стартував з орбіт Дабога, він замикає  колону кораблів і під час сеансу зв'язку повідомив, що тих гармат, які встигли змонтувати на його транспорті, досить для прикриття  колони. Він має шанс вистояти, але тільки в тому випадку, якщо ми, гинучи, нанесемо максимально можливі пошкодження кораблям противника.
 —  На борту в Дюбуа біженці!  —  нагадав Дробушеву Ван Гейман.  —  чи достатньо у нього духу вступити в бій у такій ситуації?
 —  Я знаю про його пасажирів. І він уже подумав про них. Саме тому Дюбуа не вийде із складу конвою негайно і не приєднається до нас. Його транспорт буде продовжувати рухатись курсом до місця гіперпереходу, але якщо становище конвою стане безвихідним, а бій неминучим,  —  він відправить біженців у космос на рятувальних шлюпках, а сам залишиться битися, прикриваючи гіперперехід останнього транспорту. Такий план. Я тільки що розмовляв з Дюбуа по ГЧ. Потім ми узгодили всі деталі з його старшим офіцером, Денисом Велеховим. Вони продовжують слідувати попереднім курсом, але вже готують корабель до бою.
Дробушев підняв на присутніх важкий, повний болі і тривоги погляд:
 —  Є ще питання, панове?


РОЗДІЛ ІІ

2669 рік галактичного календаря...  На ближніх орбітах Стеллара  —  безповітряного супутника планети Рорі.

Місто, накрите силовим куполом і розташоване на поверхні безповітряного місяця, з космосу здавалося коштовним каменем, що випадково впав на мертву поверхню.
У Андрія стиснуло серце, коли він побачив його крізь каламутне скло ілюмінатора орбітального човника, що йшов на посадку.
Зараз, дивлячись вниз, він не міг навіть приблизно сказати, скільки безсонних, безрадісних ночей пройшло в мріях про цей куточок населеного Всесвіту.
Здавалося б, минуло всього півстоліття, а як усе кардинально змінилося. Звичайно, мертвий, жовто-коричневий місяць до цього часу зберігав на своєму тілі безліч шрамів від минулої війни, але місто... Андрій пам'ятав його маленьким, стиснутим у грудку поселенням, сірим, печальним, розкресленим на рівні прямокутники кварталів, що складалися з бараків, між якими навколо виднілися герметичні горловини бомбосховищ, а зараз під ним сяяв голубуватий карбункул з яскраво освітленими, примхливими прожилками ущелин-вулиць, багатоповерховий, піднятий над землею, над мертвими сірими скелями, де зачаїлися батареї протикосмічних гармат, що збереглися до цього часу...  
Човник опускався все нижче, нижче, і щось темне, глибинне раптом почало спливати з безодні свідомості, заповнюючи розум тугою, гарячою хвилею розбудженої пам'яті, збиваючи тонкі перепони, зведені так званою реабілітацією, тому що це було просто неможливо заховати під крихкими нашаруваннями штучного забуття...
Андрій нічого не усвідомлював, коли його пальці раптово побіліли, впившись у виступ, що оточував віконце ілюмінатора. Чоловік середніх років, що стояв поруч із ним, раптом поглянув і боязко відступив подалі від нього, не розуміючи, чому ця молода людина з короткою стрижкою зненацька так сильно зблідла, а в її очах запалав якийсь незрозумілий, глибокий і пристрасний вогонь...
...
 —  Вогонь!
Гармата гаркнула, випльовуючи в космос снаряд вагою у півтони, і всередині башти  різко загудів механізм бойового ескалатора.
 —  Електромагніти перезаряджені!..  —  Голос був різким, уривистим та хрипким.  —  Пеленг два нулі вісімнадцять, клас  —  крейсер, гравітаційна поправка колишня!..  —  Замок гарматного ствола глухо дзенькнув, закриваючи канал.
 —  Вогонь!..
Гарматний ложемент здригнувся, втиснутий всередину башти силою віддачі...
 —  Снаряд, сучині діти!.. Снаряд!
...
 —  ...Що з вами, сер?  —  Бортовий андроїд обережно доторкнувся до плеча Андрія, співчутливо заглядаючи через плече.  —  Вас нудить?
 —  Ні.  —  Він і сам не розумів, що це раптом найшло на нього, просто спогад вирвався так несподівано, так яскраво.  —  Ні, зі мною все гаразд. Мене не нудить під час посадки.  —  Він спробував посміхнутися і помітив, що його потуга на посмішку раптом утворила дивний вакуум біля рівної шеренги оглядових ілюмінаторів. Пасажири, що встали зі своїх місць і милувалися, так само як і він, прекрасним краєвидом на місто, чомусь заспішили на свої місця, хоча по інтеркому ще не передавали попередження про те, що потрібно сісти і пристебнутися.
Андрій озирнувся майже розгублено. 
Піймавши поглядом якогось літнього джентльмена, він зауважив, як той похнюпився, відводячи очі.  
 —  Даруйте...  —  Андрій враз відчув гострий, пекучий укол в серці і навіть не помітив, що машинально звернувся до дройда. Пройшовши на своє місце, він сів, відкинувся на спинку крісла і міцно заплющив повіки, намагаючись угамувати шалене биття серця.
Йому було невтямки, чим він так злякав людей, що оточували його? Що він зробив такого, що його раптом стали уникати, неначе він носій чуми Прокусу?
Доки він намагався заспокоїтися, інтерком нарешті оголосив посадку, і це принесло Андрію полегшення.
Човник різко пішов на зниження, так що у пасажирів виникло відчуття холоду в животах; на мить прийшла невагомість, і в глибині салону зненацька заплакало перелякане дитя. 
Андрій як і раніше не розплющував повік. Він сидів, занурившись в обійми зручного крісла, і дослухався до своїх розбурханих почуттів.
Не психуй...  — подумки твердив він сам собі.  —  Пройшло багато років ... Світ змінився... Ці люди вже, напевно, не пам'ятають, як усе відбувалося насправді. Ти повинен їх зрозуміти... Адже саме за це майбутнє ти і боровся, вірно? 
Все б нічого, та ось тільки жінка, що сиділа біля заплаканої дитини, заспокоюючи її, раптом промовила дуже гучну фразу, яку почув Андрій:
 —  Плакатимеш, віддам тебе тому доімпланту, зрозуміла?
Андрій якимсь сьомим чуттям збагнув, що напевно йдеться про нього, але що це за дивний мовний зворот доімплант, він, певна річ, не знав.
Проте дитина тут же принишкла, перелякано шмигаючи носом.
У тиші, що раптом запанувала, стало чутно, як літній джентльмен тихо пробурчав собі під ніс:
 —  Господи, ну чому для цих відморозків до цього часу не створили окремого виду транспорту?..
Андрій знову нічого не зрозумів, але відчув якесь ганебне полегшення, коли човник нарешті перестав гуркотіти планетарним двигуном і опустився на тверду опору посадкової плити.
Йому хотілося скоріше опинитися назовні і вдихнути свіже повітря, тому що атмосфера кондиціонованого салону враз стала для нього нестерпною, затхлою, немовби довкола витав якийсь ледве вловимий запах смороду.
Коли відкрився зовнішній люк човника, він, не чекаючи запрошення дройда, першим встав і пішов до виходу, не звертаючи уваги на погляди, якими супроводжували його благопристойні громадяни Форту Стеллар, колишньої космічної фортеці Вільних Колоній, а нині  —  процвітаючого міста-мегаполісу з мільярдним населенням.

*           *            *

Сказати, що Стеллар змінився за два минулі після війни десятиліття, означало, не сказати нічого.
Андрій дійсно пам'ятав його абсолютно іншим. Тоді це був позбавлений повітря і життя пісочно-жовтий місяць, що обертався по орбіті довкола маловідомої в той час планети Рорі. Це зараз на Рорі прискореними темпами йшла вирубка знаменитих дзеркальних дерев, а коли Андрій потрапив сюди вперше, тоді на базі військового флоту, що спішно формувався зі всіляких цивільних кораблів, лунали лише смутні чутки про те, що внизу, на планеті, є якісь люди, які рубають дивні дерева з дзеркальними стовбурами, і нібито там зовсім недавно відбулася енергетична буря, з дощем та кулевидними блискавками, тому що дерева ці незвичайні, і взагалі  —  еволюція ніколи і нічого не робить даремно, навіть стовбури і листя, подібні на дзеркало,  —  вони, виявляється, відображають і перерозподіляють падаюче на планету світло гарячої блакитної зірки...
Втім, Андрію тоді було не до знаменитих тепер дзеркальних дерев.  
Рік війни був у його свідомості чорною плямою. Він радів, що потрапив сюди, на Стеллар, тому що в його сірих, печальних, холодних бетонних укриттях, що простяглися вглиб місяця, неначе нори, власне горе, змішуючись з таким же горем інших людей, зненацька ставало не особистим, а загальним...
В ту пору на Стелларі не можливо було зустріти випадкових людей. Основний кістяк тих, хто влаштувався в бункерах під поверхнею безповітряного місяця, складали екіпажі космічних кораблів, що дивом уціліли в першій і єдиній поки що битві між флотами Колоній і Земного Альянсу.
Андрій не приймав участі в цій битві, але як тут розповідали, битва була жахливою.
Флот Вільних Колоній, що складався з поспішно і невміло озброєних кораблів, хоча і налічував у своєму складі сімсот одиниць, зібраних звідусіль, зі всіх світів, з ким тільки вдалося налагодити зв'язок, був флотом зневірених смертників, заздалегідь приречених на загибель,тому що більшість кораблів колоністів були не чим інакшим, як «головними модулями» колоніальних транспортів, що залишилися на планетах після розвантаження устаткування колоній, і лише на чолі цього «древнього» ополчення був справжній сучасний корабель  —  флагман флоту Вільних Колоній, крейсер «Росія», що всього кілька місяців тому був лідером другого ударного флоту Землі. Його, як і декілька інших кораблів, захопили на Кьюїгу під час невдалої спроби окупації планети…
І такий ось флот, який, по суті, був погано озброєною армадою транспортних суден, зіткнувся з меншим за чисельністю, але значно потужнішим за нього по вогневій силі і досвідом флотом Земного Альянсу. Колоністи билися не на життя, а на смерть, але вирвати перемогу в цьому першому і, як тоді здавалося, останньому, завідомо програшному і безумовно, вирішальному космічному зіткненні було з їхнього боку просто неможливо.
Найкращі військово-космічні сили Земного Альянсу краяли, поливали морем вогню, розколювали і знищували погано озброєні і невміло керовані кораблі колоністів, але жодна зі сторін не знала, що їхня спільна доля вирішена заздалегідь.
Битва відбувалася в районі безіменного планетоїда, на низьких орбітах якого оберталася непоказна на вигляд, але добре озброєна станція. На її облавку, за розвідданими Альянсу, розташовувався тактико-командний центр флоту колоній. Протягом битви її двічі намагалися атакувати космічні винищувачі, але обидва рази потрапляючи в зону щільного загороджувального вогню, облишили ці спроби, викинувши довкола орбітальної станції генератори перешкод, що, напевно, зважаючи на ситуацію було зайвим: у просторі і так панував цілковитий хаос, кожен корабель боровся і гинув самотужки, і жодного централізованого керівництва не було з перших секунд бою.
І лише тоді коли стало зрозуміло, що цілковитий розгром флоту Колоній невідворотний, а поразка і кінець війни  —  неминуча, тоді орбітальна станція проявила себе. З її утроби в планету вдарив блідий промінь, який генерувався всього лишень п'ятнадцять секунд. Здавалося, що він зник в нікуди, просто освітивши поверхню пустельного планетоїда, але на двадцятій секунді від орбітальної станції, незважаючи на перешкоди, прийшов наказ на відкритій радіочастоті, без жодного кодування: всім, хто в змозі рухатися,  —  стрибок! І сама станція в наступну ж секунду почала танути, залишаючи після себе блідий фантом тривимірного зображення.
Мало хто встиг зрозуміти цей наказ командування, а виконати йому змогли хіба що одиниці, тому що слідом за цим повідомленням на місці планетоїда спалахнуло СВІТЛО.
Це була реакція повного ядерного розпаду. Анігіляція.  
Той блідий промінь, що освітив планетоїд незадовго до апокаліпсису, який невдовзі наступив, був потоком каталізуючих часток. Вони «підпалили» ділянку поверхні планетоїда, перероджуючи його матеріал, поки синтез антиматерії не перейшов у спалах анігіляції... 
У цьому спаласі, який згенерував та знищив матеріал цілої планети, теоретично, ніхто не міг уціліти.
Кораблі згорали, як свічки, разом з людьми та озброєнням.
Спалах тривав не більше півхвилини, але після нього на місці планетоїда залишилася тільки криваво-червона, розжарена, переповнена протуберанцями туманність та тисячі уламків... вірніше, обпалених залишків, затягнутих у страшний вир збуреними силами гравітації.
З цього пекла вирвалася лише командна сфера колоністів та ще сім понівечених у різній степені кораблі. Сім з семисот, з божевільними екіпажами на борту, які бачили, що таке пекло, і розуміли, що було воно народжене руками подібних до них людей...
Не всі змогли зберегти здоровий глузд. Не кожному вдалося заспокоїти себе думкою, що це масове вбивство і своїх, і чужих було єдиним шансом врятувати колонії від негайної окупації, а вільний космос від диктату Земного Альянсу.
Флагман «Росія» загинув.
Адмірал, що віддав наказ на перше в історії застосування анігіляційної установки «Світло», застрелився, хоча цей факт довго брався під сумнів,  —  серед тих, що вижили бродили смутні чутки, що старий воєначальник був застрелений кимось зі своїх підлеглих...
Все змішалося в ті трагічні дні в умах і душах небагатьох урятованих.
Проте мета була досягнута,  —  переможний наступ сил Альянсу на колонії захлинувся. Колоністи ціною великої крові отримали тайм-аут, оскільки Земля була приголомшена і знекровлена не менше, ніж вони. Потрібно було створити нову матеріальну базу, мобілізувати нові мільйони солдатів... загалом, гігантський механізм війни раптово скрипнув і призупинився. 
Після загадкової смерті адмірала командування залишками флоту колоній взяв на себе старший офіцер тієї самої станції, що завдала удару по планетоїду,  —  ним був нікому тоді ще не відомий Микола Воронцов.
Він привів сюди, до безповітряного супутника планети Рорі, кораблі, що ледве прибули до місця призначення, і заснував Форт Стеллар  —  першу військово-космічну базу майбутньої Конфедерації Сонць.
Через тиждень після висадки, тільки-но розпочалося будівництво першого бункера, він уже підписувався як «адмірал Воронцов».
У ті страшні дні, коли доля колоній висіла на волоску, а весь їхній флот складався з семи обгорілих транспортних кораблів, ніхто не підозрював, що цей сорокалітній офіцер проживе сто чотири роки, виграє Першу Галактичну і стане у витоків процвітання Форту Стеллар.

*           *            *

Крокуючи по вулиці, що вела від космопорту вглиб багатомільйонного міста, Андрій насилу міг збагнути  зміни, що так разюче впадали у вічі.
Скільки ж минуло років?  —  подумки спитав він сам себе і одразу зробивши нехитрий підрахунок зрозумів, що востаннє він тут був півстоліття назад, у перший рік війни, коли весь Форт Стеллар складався з рівних полів космодрому, декількох бараків, мережі підземних укріплень та розкиданих по уступах скель батарей протикосмічних гармат.
Все інше з'явилося пізніше, протягом того часу, поки він спав у крижаних обіймах криогенної рятувальної капсули. 
Що ж, напевно, саме за це ми і боролися...  —  знову подумав Андрій, звернувши у величезний, розкинутий під чорним зоряним небом парк, що займав площу цілого кварталу.
Силовий купол над містом був невидимим, і дерева неначе росли прямо під зорями. Очі ніяк не могли звикнутися з такою новою для розуму гармонією  —  вона здавалася трохи страшнуватою, неприродною...
Відверто кажучи, Андрій розгубився майже відразу, ледве переступив поріг шлюзового відсіку човника. Його ніхто не чекав тут, і багатомільйонному місту, що вже забуло про війну та виросло після неї, не було до нього взагалі ніякого діла.
Корпорація «Ехо-камера», на чолі якої стояв спадкоємець старого адмірала, його племінник Джедіан Ланге, не лише витягнула Андрія з того світу, але й забезпечила безкоштовним квитком сюди, на Форт Стеллар, а також певною сумою, яку представник компанії настійливо радив йому витратити на встановлення імпланта, тобто на імплантацію в черепну кістку гнізда, призначеного для підключення так званого «шунта» нейросенсорного контакту,  —  всі ці новомодні слівця поки що не знаходили відгуку в свідомості Андрія, він лише взяв до відома надокучливу інформацію про те, що без подібного перехідника-з'єднувача він не зможе працювати з сучасними кібернетичними системами, тобто не зможе працювати взагалі. 
Сівши на лавку, Андрій із здивуванням поглянув на свої руки. Вони були на місці. Великі руки з міцними пальцями. Він не каліка, так чому цей службовець так уперто наполягав, що без імпланта він, у кращому випадку, зможе оселитися десь на дні величезного міста і через пару років просто загнеться з голоду, наркотиків та антисанітарії? 
Він довго сидів на лавці парку, з насолодою вдихаючи його чисті вечірні аромати, і дивився або на зірки над головою, або на вогні реклами і цятки освітлених вікон, які утворювали хитромудрі малюнки на похмурих, подібних на пенали коробках здійнятих увись хмарочосів.
Він був зовсім один, і йому ще потрібно було віднайти своє місце у цьому зміненому до невпізнання Фортові, який тепер став величезним містом, де зосередилася вся влада колоній, що перемогли у війні.
Поки він сидів і роздумував, морок довкола згущувався. По всій довжині алей, скупо позначивши планування парку, спалахнули ліхтарі чергового освітлення.
Він не збирався нікуди йти, хотілося ще трохи посидіти тут, вдихаючи тепле, напоєне солодкими ароматами повітря. Важко було звикнутися з думкою про те, що залишився живий, що тебе знайшли і змогли реанімувати, незважаючи на п'ятдесят років, проведених у криогенній камері, на облавку вразливої шкаралупи рятувальної капсули. Про те, що він вижив, один з п'яти, що врятувалися з «Люцифера», думалось насилу, з постійним болем і холодком у грудях. Гра випадку. Просто його організм виявився сильнішим, ніж у інших, а камера надійнішою. От і все.
Думки Андрія, які поступово припинили плутатися, перескакуючи з одного на інше, і набули певну послідовність, зненацька порушив ледве чутний, але чітко впізнаний звук.
Вірніше, звуків було два.
Хтось плакав за парканом з колючого чагарника, а поруч монотонно бубонів безликий голос.
Андрій мимоволі здригнувся, почувши ці звуки, встав, озираючись на всі боки, але його перше враження виявилося правильним,  —  і плач, і нудне бубоніння доносилися з сусідньої алеї.
Недовго думаючи, він розсунув живу стіну чагарника і вийшов на паралельну доріжку.
На лавці, закривши обличчя руками, плакала молода дівчина. Над нею височіла фігура робота-андроїда, розфарбована в кольори служби громадського порядку.
Підійшовши ближче, Андрій прислухався.
Дівчина схлипувала, а дройд монотонно бубонів:
 —  Я вимушений наполягати, міс Лоурі. Ви порушили порядок, відмовившись сплатити по рахунку. Потім ви скоїли злочин, сховавшись від кредитора. Мені заборонено застосовувати насильство, але я не покину вас, поки не доставлю в поліцейське управління. Раджу погодитися і добровільно слідувати за мною, якщо ви не хочете, аби я викликав сюди патрульну машину. 
Андрій, який ще деякий час слухав цей монолог, що постійно переривався гіркими схлипами, виступив з тіні в коло світла.
 —  Що тут відбувається?  —  різко запитав він.
Андроїд і дівчина одночасно обернулися в його сторону.
Дівчину не можна було назвати красунею, але її заплакане обличчя було і симпатичним, і зворушливим одночасно. Великі карі очі здавалися величезними від сліз, що наповнювали їх.
Робот виглядав звичайно: металевий людиноподібний істукан, розфарбований у безглузді кольори.
 —  Сер, наша справа не стосується нікого із сторонніх. Вам краще йти своєю дорогою.
 —  Ну, це мені вирішувати,  —  обірвав його просторікування Багіров, який ніколи не любив людиноподібні механізми, тим більше так погано розфарбовані.  —  Що він до тебе причепився?  —  спитав Андрій, звертаючись до дівчини.
Вона поглянула на нього одночасно і з надією, і з якоюсь приреченістю в погляді.
Вочевидь, вони тут не звикли допомагати один одному,  —  з відтінком незрозумілої неприязні, що невідомо звідки взялася, подумки зрозумів Андрій, навмисно роблячи ще один крок уперед, аби опинитися поміж роботом і дівчиною.
 —  Чого він до тебе причепився?  —  повторив він своє питання.
Дівчина хлипнула, а замість неї відповів робот:
 —  Пані Лоурі не сплатила річний рахунок за квартиру, яку вона знімала в будинку номер 784 по проспекту Еліо.
 —  Це не я!  —  ще раз хлипнувши, із злістю і відчаєм у голосі вигукнула дівчина.  —  Цю квартиру винаймав Джон! Я тисячу разів говорила йому,  —  навіщо нам з тобою така дорога квартира? А він... Він записав все на моє ім'я і змився, коли завів нову подружку!..  —  Вона знову гірко і нестримно розридалася, закривши обличчя руками. 
Дивлячись на її тремтячі плечі і завиток волосся, що в такт риданням тремтів, то відкриваючи, то затуляючи невелике гніздо імплантованого за вухом імпланта, Андрій подумав, що ситуація, в якій опинилася ця дівчина, вочевидь, стара, як цей світ, який, на його переконання, завжди ділився на чоловіків і покидьків. Те середнє, що у древній приказці іменувалося «ні риба, ні м'ясо», він не любив ще більше, аніж цілковитих негідників, тому що сам до війни був точнісінько таким  —  інколи хорошим, а інколи і нестерпним, як вийде... Війна знищила одне і зміцнила інше, вона навчила справжніх почуттів, адже там, де господарюють горе і смерть, півтонів уже немає  —  ти або людина, або негідник. Все це стає очевидним в гранично короткий термін, а саме, в першому ж бою.
 —  Не плач,  —  тихо сказав він дівчині і обернувся до робота:  —  Якого Фрайга ти вештаєшся за нею і ниєш над вухом?  
 —  Такі мої обов'язки, сер,  —  без запинки відповів андроїд.  —  Пані Лоурі зникла з квартири, що була орендована нею, як тільки спливли всі можливі терміни оплати, і їй був пред'явлений рахунок. Мене відправили на її пошуки. Тепер я повинен або отримати кошти, або доставити її в поліцейську дільницю.
 —  Ясно. На кого ти працюєш?
 —  На пана Добровського, домовласника. У мене є електронні копії всіх підписаних нею документів про оренду квартири. Я дію на законних підставах, сер.
 —  Я ж не знала, навіщо Джон повів мене до домовласника!  —  схлипуючи, вигукнула дівчина.  —  Він сказав, що необхідна присутність обох квартирантів, а сам підписався лише за своєчасне винесення сміття з квартири!...  —  Тепер вона намагалася стримати ридання, але сльози все рівно так і капали, зриваючись з вій.  —  Такий негідник...  —  тихо додала вона, якось раптом знесилівши.  —  Гаразд, бляшанко, я піду з тобою...
Андрій зупинив робота, узявши його за пологе плече.
 —  Назви мені суму, машино.
Той слухняно засяяв крихітним дисплеєм. Андрій поглянув і криво посміхнувся. Андроїду потрібна була більшість тих коштів, що він мав у своєму розпорядженні після виписки з клініки.
Двічі не вмирати...
 —  У мене готівка,  —  похмуро повідомив він роботові.  —  І мені потрібна розписка. Зі всіма штампами, печатями та іншою бюрократією.
 —  Звичайно, сер. Я уповноважений приймати будь-які платежі. Вам буде виданий прибутковий ордер на стандартному бланку з підписом пана Добровського.  —  Робот на мить замовк, а потім запитав:  —  Сер, ви і справді збираєтеся заплатити за неї?
 —  Так. Але це вже тебе не стосується.


РОЗДІЛ ІІІ

Форт Стеллар. Реальність і нереальне...

Через п'ять хвилин після того, як усі формальності були виконані, Андрій сів на лавку поряд з дівчиною.
 —  Як тебе звати?  —  запитав він, протягуючи їй отриману в андроїда розписку.
Вона довго мовчала, але потім відповіла, дивлячись в сторону робота, що віддалявся по алеї:
 —  Даша...
 —  А я Андрій.  —  Багіров не захотів розтягувати церемоній. Діставши пачку сигарет, він просто запитав:  —  Палиш?
Вона негативно похитала головою.
 —  Даремно ви йому заплатили. Я б сама...  —  Вона раптом затнулася, потім різко встала, зблідла і, дивлячись на Андрія своїми величезними очима, різко випалила:  —  Я не вулична шлюшка, зрозуміло?!
Він також піднявся, поглянув на її бліде, напружене обличчя, що некрасиво скривилося, і у свою чергу зло промовив, одночасно вказуючи жестом собі за вухо:
 —  Я і не думав нічого подібного, заспокойся. Признатися, я тут чужий. Повністю чужий, поглянь, у мене навіть немає цього вашого імпланта. Я тривалий час був відсутній, розумієш? А що стосується грошей, можеш не турбуватися. Я ніколи не шкодую про зроблене. Життя навчило.
Він трохи помовчав, дивлячись, як поступово розгладжуються її риси і рум'янець повертається на  бліді щоки.
 —  Можливо, ти зробиш мені одну люб'язність?
 —  Яку?  
 —  Сядемо, поговоримо. Мені багато що хочеться взнати, аби не тикатися тут, як сліпому кошеняті.
Вона задумалась на деякий час, але потім все ж згідно кивнула.
Вони сіли на лавку.
Андрій закурив. Над головою спалахував фантомними сполохами силовий купол міста, крізь який були виразно помітні зірки.
 —  Значить, без цих імплантів тепер нікуди?  —  порушивши мовчання, запитав Андрій, випускаючи дим.
Даша, яка сіла на самий краєчок лавки, застигши в позі напруженого очікування, раптом зітхнула, трохи розслабившись. Поглянувши на Андрія, вона поправила коротку спідницю і всілася зручніше, відкинувшись на спинку лавки.
 —  Смішний ти... Як же можна без них?
 —  Ну, я ж можу...
Даша похитала головою.
 —  Дай сигарету...  —  попросила вона.
 —  Ти ж сказала, що не палиш!
 —  Збрехала...
Андрій витягнув пом'яту пачку «Інтерстара» і протягнув їй.
 —  Слухай, а ти божевільний...  —  раптом тихо промовила Даша.  —  Ну, зізнайся, адже ти набрехав все про себе, так?  —  Вона дивилася на Андрія майже благально.  —  Визнай, адже ти з цих... ну, багатих, так? І за рогом  тебе очікує ось така класна тачка...  —  Вона широко розвела свої худі руки з тонкими прожилками вен на зап'ястях, описуючи цим жестом щось об'ємне, велике,  —  і охоронець... а це все —  вона покосилася на його одяг  —  це все заради розваги...  —  не зовсім упевнено закінчила вона.
Андрій спохмурнів, але потім його щільно стислі губи раптом здригнулися у посмішці.
 —  Ні, Дашо... Немає у мене «ось такої тачки». І охоронця. Я тобі не брехав.
Слова вилітали з нього уривчасто, неначе він не говорив, а відрізував їх від чогось більшого, прихованого від розуміння дівчини.
 —  Тоді звідки у тебе стільки грошей?  —  миттєво насторожилася вона.
 —  Я їх заробив.
 —  Як?
 —  На війні...  —  Андрію не подобалася ця тема, він спохмурнів, але не знав, як повернути їхню розмову в інше русло.
 —  Та обманюєш, адже я говорила!  —  Даша промовила це з очевидним полегшенням.  —  Війна закінчилася.
Андрій знизав плечима, дивлячись в одне місце.
 —  Я не змушую тебе мені повірити.  —  Йому раптом стало дійсно байдуже, вірить йому дівчина, що сидить поруч чи ні. Він усе сильніше, все хворобливіше відчував чужість світу, що розкинувся довкола.
 —  Я провів п'ятдесят років у криогенній капсулі рятувального модуля,  —  скупо пояснив він.  —  А ці гроші отримав від корпорації «Ехо-камера» як страхові кошти, на встановлення імпланта.
Даша стрепенулася, потім, коли до неї дійшов сенс тільки що сказаних ним слів, напружилася.
 —  Але ти... Ти ж витратив їх!  —  з жахом промовила вона, дивлячись на застигле обличчя Андрія.
 —  Ну і що?  —  Він повільно повернув голову, поглянув на неї і знову спокійно посміхнувся:  —  Думаєш, тепер пропаду? Ні... Не пропаду. Ми жили без імплантів і помирали без них. І якось давали собі раду. 
В очах у Даші зненацька промайнуло роздратування.
 —  Навіщо ти це зробив?  —  глухо, з викликом запитала вона.
Андрій знизав плечима.
Дійсно  —  навіщо?
Він не міг розповісти їй про дівчинку, що плакала на краю вирви, чий образ вкарбувався в його пам'ять немеркнучим кадром війни. Він знав, що таке безпорадність і біль. Знав, який бридкий осад у душі залишають зрада і брехня, але в той же час відчував, що не в змозі пояснити їй ні одного зі своїх відчуттів. Цей світ був зовсім не таким, яким малювала його уява.
Він думав, що коли закінчиться війна, тоді побачити когось заплаканим буде просто неможливо...
Виявляється, він помилявся. У цих людей були свої проблеми, від яких вони плакали, ще як... А війна відійшла у минуле... І порівнювати вже не було з чим. І він в її очах  —  божевільний, дурень, витягнутий з минулого.  
 —  Так навіщо?  —  наполегливо, з викликом повторила Даша своє запитання.
Андрій розгублено поглянув на неї, і в його очах також почала закипати у відповідь злість, замішена на нерозумінні, образі.
 —  Ти була права,  —  відповів він, погасивши недопалок і встаючи з лавки.  —  Я божевільний. Вибач. Мене чекає охоронець...  —  з цими словами Андрій обернувся і попрямував геть, засунувши руки в кишені пальта.
Даша декілька секунд дивилася йому вслід, немов скам'янівши, а потім схопилася і кинулася за ним.
 —  Андрію, зачекай!
Він не зупинився.
Вона наздогнала його, схопила за лікоть.
 —  Вибач.
Він похмуро дивився кудись убік. Піднятий комірець пальта ще більше підкреслював бліду виснаженість його обличчя. Даша раптово підвелася на носки, опустила комір, розправила, декілька разів ніби випадково торкнувшись його щоки тильною стороною долоні.
 —  Андрію, вибач...  —  повторила вона.  —  Я також... Я також хочу допомогти тобі!
Він нарешті перестав похмуро вдивлятися вдалину.
 —  Як ти можеш мені допомогти?
 —  Не запитуй... Ти все одно не зрозумієш. Підемо, тут недалеко...  —  Вона взяла його за руку і наполегливо потягнула.  —  Ну, правда, тут поруч, не опирайся.

*           *            *

Невеликий парк, у якому сталася їхня зустріч, розташовувався на самому «дні» висотного міста.
Даша не намагалася нічого пояснювати, як і раніше тримаючи Багірова за руку, вона повела його за собою, в протилежний кінець парку, як з'ясувалося, до зупинки громадської магнітної монорейки.
Андрій не захотів опиратися. У цьому не було сенсу. Один біс, він не знав, куди йому йти, що робити, а місто зі своїм низьким замогильним голосом оточило його свідомість, давило з усіх боків, щось нашіптуючи, вселяючи невідому йому досі форму загального відчаю...  
Та чи відчай це був?
Андрій не міг сказати, що бачив довкола себе нещасливі обличчя. Мабуть, навпаки. Значить, усі відчуття, які він приписував місту, гніздилися всередині нього.
Даша мовчала, він теж. Кожен з них по-своєму проживав власні думки, до тієї секунди, поки зверху по крутій дузі не зісковзнув безшумний поїзд, що складався з декількох вагончиків.
Відкрилися двері, вони увійшли всередину, так само мовчки, зосереджено, ніби присягнулися один одному в цьому мовчанні. Даша сіла біля вікна, Андрій залишився стояти, взявшись однією рукою за поручень, що проходив під стелею вагону.
Рушивши з місця, поїзд почав набирати висоту і швидкість, причому настільки швидко, що в Андрія засмоктало під грудьми.
Мимо пролітали поверхи, рівні, вулиці  —  все це зливалося в різноколірні смуги, здавалося, що дивишся прискорену плівку якогось старого фільму, потім, коли поїзд раптово пригальмовував, з чехарди вогнів і ліній зненацька вискакували деталі, подробиці, цілі квартали раптом відкривалися погляду, повільно спливаючи вниз, немов іграшкові макети, а потім знов наставало смокчуче відчуття зависання нутрощів і все зривалося в колишньому темпі, змазуючи картини за вікном у довгі різнобарвні смуги.
Через деякий час, після двох пересадок, Андрій зрозумів, що Даша везе його майже на самий верх, під купол гігантського міста-мурашника. 
Зал, куди вони увійшли через хвилин сорок після того, як залишили парк, виявився куполоподібним приміщенням, верх якого був осяяний міріадами зірок. По його периметру йшло суцільне кільце комп'ютерних терміналів. За ними сиділи люди. У кожного в скроню був увіткнений шунт нейросенсорного контакту. Всередині першого кола йшов другий, меншого діаметру, за ним третій і четвертий, всі складені з однакових на вигляд терміналів. Всього таких концентричних кілець було п'ятнадцять, а в самому центрі найменшого з них була встановлена величезна колона з чорного пластика, що світилася вогнями.
 —  Що це?  —  здивувався Андрій.
 —  Це один з трьох безкоштовних громадських центрів Мережі Стеллара,  —  пояснила Даша, розшукуючи очима вільний термінал. Помітивши порожнє крісло в одному з середніх кругів, вона потягнула Андрія за руку:  —  Пішли, я хочу дещо тобі показати.
 Він не став заперечувати, згідно йдучи за нею.
Через декілька хвилин, рухаючись радіальною пішохідною доріжкою, вони дісталися до потрібного їм терміналу. Весь час, доки вони перетинали величезний, заставлений великою кількістю апаратури простір, Андрій дивився на всі боки, звертаючи увагу на людей, що сиділи за терміналами, і всюди бачив одне і те ж,  —  бліді воскові обличчя, слабке сіпання пристебнутих до підлокітників кінцівок, павуковий рух пальців, що перебирають поєднання сенсорів,  —  це було якесь незрозуміле йому, але дійсно збочене царство напівживих ляльок, намертво зрощених з незримим, фантомним світом.
 —  Встань у мене за спиною,  —  попросила Даша, сідаючи у вільне крісло.
Андрій хотів заперечити, але вона зупинила його протестуючим жестом.
 —  Будь ласка, не сперечайся.  —  Вона витягнула з гнізда тонкий глянсуватий кабель і спритним рухом вставила його собі в скроню.
Тихо клацнули захвати крісла, що автоматично спрацювали, змикаючись довкола її худих зап’ястків. На контрольному моніторі виникло зображення якоїсь вулиці, дуже схожої на натуральну вулицю звичайного міста. Андрій зацікавлено подався до екрану, роздивляючись зображення.
 —  Зараз я покажу тобі справжній Стеллар, і ти зрозумієш, що жити і працювати тут без імпланта просто неможливо.
Голос Даші, хоча вона і сиділа поруч, щільно закривши очі, здавався далеким, ніби доносився звідти, з потойбічного світу електронних образів.
 —  Коли закладався Форт Стеллар, війна лише розпочалася. Тому спочатку місто росло не вгору, а вниз, під землю. Там тісний простір, похмурі коридори, гнітючі низькі склепіння, і люди, що були вимушені проводити життя в цих казематах, аби не з'їхати з глузду, створили ілюзію життя.  —  Зображення на екрані почало рухатись, і Андрій зрозумів, що це фантом Даші йде вулицею віртуального міста, тоді як сама вона сидить тут у кріслі.  —  Дивися, все, що розташоване довкола мене, живе і функціонує. Я можу зайти в магазин і зробити закупи. Можу влаштуватися на роботу і виконувати доручені завдання. Можу дистанційно керувати механізмами, що знаходяться поза куполом силового поля на безповітряній поверхні, або керувати вантажними кораблями на причалах паркувальних орбіт. Можу завербуватися в армію і чергувати як оператор на одній з протикосмічних батарей, що оточують форт. Можу стати простим службовцем або продавщицею віртуального магазина... Різниця лише в тому, що я як і раніше сидітиму тут у кріслі. Моя купівля товару перетвориться ланцюжком байт, що проскочить в базу даних автоматичного складу тієї або іншої фірми, з мого рахунку знімуть суму купленої речі, а товар буде доставлений за допомогою пневматичної системи за тією адресою, яку я вкажу. Розумієш, справжній Стеллар там, унизу. Десять кілометрів углиб. Ешелоновані бункери, де кипить електронне життя, а місто, яке ти бачиш під силовим ковпаком,  —  це лише верхівка айсберга. На поверхні розташовані лише житлові, так звані «спальні» мікрорайони. А все інше внизу, під землею.
 —  І як тут можна жити?  —  глухо запитав Андрій.
 —  У кожній квартирі є свій термінал. Ти підключаєшся до нього і працюєш, проводячи у віртуальному просторі вісім робочих годин. За це тобі платять гроші, які перераховуються на твій рахунок. От і все. Дуже просто і ефективно. Площа під силовим ковпаком, що утримує повітря, дуже мала, аби розмістити на ній все,  —  і виробництва, і житлові масиви, і магазини, і розважальні центри. А жити під землею люди не хочуть і не можуть. У Форту Стеллар живуть і працюють мільйони людей. Це величезна військова база, зосереджена на невеликому місяці. Весь життєвий простір під зірками відданий житловим масивам. Ну а бункери заглиблені вниз на десятки кілометрів. Вони також, як і розташовані на безповітряних ділянках космодроми, повністю автоматизовані, але керують автоматами люди, за допомогою Мережі.  
Поки вона говорила, на екрані промайнули ще декілька вулиць, Даша зайшла в магазин, оглянула там якісь речі, продивилася список вакансій для роботи в космопорту. В першу чергу були потрібні оператори на вантажні механізми, що переміщували величезні контейнери з космічних кораблів на склади.
Нарешті, після деякого мовчання, Даша витягла зі своєї скроні шунт. Вона виглядала трохи блідішою, аніж до цього. Її пальці трохи тремтіли, коли захвати, клацнувши, звільнили її зап'ястя.
За спиною Андрія вже стояло декілька людей,  —  це були ті, що бажали потрапити до Мережі через безкоштовний термінал. Даша смиренно поступилася кріслом одному з них і, взявши Андрія за лікоть, відвела вбік.
 —  Тепер ти зрозумів, що зробив дурість, заплативши за мене гроші, які призначувалися на імплант?  —  тихо запитала вона.  —  Без підключення до Мережі живуть лише покидьки суспільства, що ховаються по підвалах і кублах. Для них навіть є своя назва  —  «доімпланти», можливо, чув?
 —  Чув...  —  відповів Андрій, пригадавши неприємну сцену, що сталася під час приземлення човника.  —  І що ти пропонуєш мені робити?  —  Він поглянув на свою супутницю.
Вона опустила очі, відвернувши голову.
 —  Підемо у відділення поліції. Там я скажу, що ти вніс заставу проти моєї волі. Якщо ти підтвердиш це, тобі повернуть гроші.
 —  А ти?
 —  А я відпрацюю борг у якій-небудь шахті. У тюремних камерах також є термінали Мережі, правда, з обмеженим доступом в основний кіберпростір.
Андрій поглянув на неї, і раптом гостре відчуття кольнуло його в саме серце.
Світ Стеллара міг бути таким, як його сформували обставини, специфіка підземних площ і обмежених просторів під вільними зірками. І люди, що населяли його, могли жити як вони бажають, але ця дівчина, зі своїм глибоко особистим і щирим поглядом на справедливість, була саме тією, за кого він боровся і помирав на орбітах Дабога.
Вона не розуміла цього, а він розумів.
Андрій не хотів жодних розеток в голові, і тим більше його не спокушала мішурна, оманлива свобода кіберпростору. Він хотів жити в реальному світі.
 —  Послухай, ми з тобою не підемо в поліцію,  —  промовив він.  —  Я не міняю своїх рішень. І в шахти я тебе не пущу. Ти мені краще скажи, можемо ми з тобою зняти скромну квартирку з мережевим терміналом?
 —  Це ще навіщо?  —  миттєво напружилася вона.
 —  Аби мати дах над головою, поїсти і проглянути деякі сучасні пункти космічного права. Ти допоможеш мені? Присягаюся, що не стану до тебе приставати.
Вона, готова ось-ось розплакатися, раптом підняла очі, здивовано поглянувши на нього, і на її губах заграла легка недовірлива посмішка.
 —  Ти щось задумав?
Андрій не став відповідати на це питання, просто знизав плечима і повторив:
 —  Мені потрібна твоя допомога. Я ж повний профан у цій вашій Мережі, а потрібні документи, напевно, можна знайти лише там.
 —  Ну, добре...  —  трохи подумавши, погодилася вона.  —  Я допоможу тобі. Тільки ти повинен переконати мене, що це не протизаконно, гаразд?


РОЗДІЛ IV

Місце у міжзоряному просторі, розташоване десь між Рорі і Дабогом. Район дивного скупчення уламків. Облавок корабля утилізації Х-101.

Величезна похмура маса, повільно обертаючись, пливла в космосі.
Це був космічний корабель.
Його корпус, пробитий у багатьох місцях, вищирявся потворними отворами, біля яких плавали викинуті в космос хмари сміття упереміш з кристалами льоду.
Зовні корабель справляв гнітюче, важке враження. Його довжина від носа до корми дорівнювала семистам метрам, і кругом він був покритий німими свідоцтвами своєї довгої агонії. Біля розкритих аварійних шлюзів висіло в невагомості декілька тіл, трохи віддалік, намотуючи витки безконечної орбіти довкола корабля, пролітали двигуни рятувальної капсули з безліччю блискучих хромованих сопел,  —  мабуть, апарат так і не був використаний за своїм прямим призначенням,  —  його розітнув лазерний промінь, і одному богові було тепер відомо, яка доля спіткала тих, хто намагався врятуватися на цьому тендітному судні.
Погляд стороннього спостерігача тонув, губився в хаосі уламків, що оточували корабель; недосвідченій людині могло здатися, що він бачить зовсім не корабель, а якусь безформну хмару, що складається з каламутних, злегка виблискуючих часток.
І лише скануючим системам електронних пристроїв удавалося безперешкодно і безпристрасно проникати крізь зримі перешкоди, добираючись до корпусу корабля.
Результатом їхньої діяльності була комп'ютерна модель прихованого в хмарі сміття об'єкту та ще декілька збільшених відеозображень.

*           *            *

 —  Що це за корабель відносно наших даних?  —  запитав Хьюго, на мить відірвавши свій погляд від приладів стеження. 
 —  Такої інформації у нас немає...  —  відповів йому Мартін.  —  У цьому квадраті взагалі не повинно бути кораблів. Конвої з біженцями відступали через сусідній сектор космічного простору...
Андрій, який напружено вдивлявся у відеоряд, що надходив на монітори, раптом промовив:
 —  Це «Люцифер».
Хьюго недовірливо покосився на нього.
 —  Ти впевнений?  —  перепитав він.  —  Звідки б йому тут узятися? Мартіне,  —  він обернувся.  —  Мартіне, скажи йому, адже ми вирахували курс, яким відступав від Дабога конвой...
 —  Я знаю...  —  глухо обірвав його Багіров.  —  Я знаю, як відступав конвой. Його відхід прикривав ракетний крейсер «Люцифер». Це він... тому що ми спеціально вступили в бій з третім флотом Землі трохи осторонь від курсу транспортних кораблів.
 —  МИ?  —  Хьюго здивовано поглянув на Андрія.  —  Я  недочув?
 —  Ні, ти все зрозумів правильно. Я був на «Люцифері».
 —  Гаразд заливати...  —  почав було Мартін, але раптом запнувся, наштовхнувшись на погляд Андрія.
 —  Я був там,  —  губи Андрія побіліли, стиснувшись у щільну лінію.
Мартін здавався спантеличеним і переляканим водночас.
 —  Ну, був так був... мені-то що...  —  пробурчав він, відводячи очі.
 —  Слухай, Андрію...  —  почав було Хьюго, але його раптово перервав голос кібернетичної системи корабля:
 —  Увага, об'єкт класифікований по базі даних як ракетний крейсер «Люцифер».
На декілька секунд у рубці керування невеликого космічного корабля повисла дзвінка, гнітюча тиша.
 —  Коли закінчилися всі ресурси, нас залишалося п'ятнадцять чоловік зі всього екіпажу крейсера. Ми розділилися на три групи по п'ять чоловік, запустили програми евакуаційних модулів і стартували. Прорватися вдалося лише моїй машині... Ми отримали два прямих попадання в борт, але реактор уцілів і криогенний відсік також. Модуль втратив керування і перетворився на дрейфуючий об'єкт. 
Хьюго похитав головою:
 —  І скільки часу ви провели у космосі?
 —  П'ятдесят років... Вижив я один.
Мартін, похнюпившись, дивився, як на моніторі комп'ютер викреслює модель пошкоджень броні «Люцифера». Схоже, що на ній не було живого місця, немов цей корабель молотили не одна або дві батареї, а цілий флот...
І раптом до нього дійшло, що так все і було.
Адже Андрій сказав, що «Люцифер» зв'язав боєм об'єднаний флот Альянсу і відхилився від курсу, давши можливість конвою з біженцями утекти. 
Андрій, який сидів блідий, як аркуш паперу, раптово додав:
 —  Ми тримали їх двадцять годин... поки снаряди не перебили магістральні ланцюги управління бортовими комплексами... Всі відсіки були розгерметизовано. Ми билися в скафандрах. Потім скінчилися автономні комплекти вакуумних гармат, а магістраль стаціонарного живлення не працювала. 
Декілька хвилин у рубці космічного корабля висіла гнітюча, напружена тиша, ніби образи раптово ожилого минулого, витаючи в ній, збудили до життя душі померлих.
 —  Скажи, Андрію, а ти знав, навіщо в корпорації для нас проклали саме такий курс?
 —  Знав,  —  скупо відповів Багіров, але потім додав, розуміючи, що лаконічна відповідь ніяк не влаштовує двох його супутників:  —  Після того як мене знайшли, я попав під опіку корпорації «Ехо-камера», яка займається утилізацією кладовищ військової техніки, розташованих поблизу  Форту Стеллар.
 —  Ну, припустимо, чим займається «Ехо-камера», ми знаємо,  —  вставив свою репліку Мартін, який продовжував дивитися на комп'ютерну модель «Люцифера».  —  Все це сміття, що залишилося після війни, дуже заважає навігації, але навіщо ми полізли в таку далечінь від транспортних шляхів? Невже лише для того, щоб виявити і нанести на карту ще один уламок?
Андрію коштувало чималих зусиль пропустити мимо вух термін «сміття», що пролунав у словах Мартіна.
 —  Ні,  —  відповів він.  —  Ми тут, аби зібрати тіла загиблих, очистити корабель від уламків і відвести його в порт приписки.
 —  Що?  —  здивувався Хьюго. 
Андрій ніби не чув його, дивлячись на уламки, що збільшувалися, наближаючись, приховуючи за собою понівечений корпус космічного корабля, який бився до останнього з цілою армадою і переміг ворогів, аби дати ретируватися тій жменьці втікачів, котрі зуміли дістатися до орбіт Кьюїга та дали життя тисячам молодих і щасливих людей нових поколінь.
 —  Не все, що знаходиться в космосі, можна назвати сміттям, Хьюго,  —  тихо промовив Андрій.  —  Це пам'ять. «Люцифер» загинув заради того, аби залишилися  живими тисячі, а можливо, і мільйони людей. Його порт приписки  —  Форт Стеллар, а я відповідно до сучасного космічного права  —  його капітан, як останній живий офіцер корабля.
Він обернувся і поглянув на вже нічого не розуміючих Мартіна і Хьюго.
 —  Я підписав договір з корпорацією «Ехо-камера». «Люцифер» буде переведений на орбіту Форту Стеллар і стане музеєм минулої війни. А ви спеціальним наказом по корпорації будете його тимчасовим екіпажем під моїм командуванням. Якщо вас цікавить матеріальна сторона, тоді прошу ознайомитися з існуючим у бортовій мережі документом. Згідно із законом, особам, що врятували космічний корабель, належить десять відсотків від його вартості. Коли в правлінні «Ехо-камера» я підняв це питання, вони погодилися, що «Люцифер» вважається зниклим без вісті і його виявлення стане саме знахідкою.
 —  О це так!..  —  приголомшено сказав Мартін.  —  І ти хочеш сказати, що поділишся з нами?
Андрій кивнув. Він уже зрозумів, що для деяких людей гроші уособлюють собою життя, і марно намагатися змінювати заново чиюсь психологію. Для них війна була минулим, а жили вони тут і зараз.
І він також хотів жити, але не у віртуальній реальності, а в справжній, саме в тій, за яку проливав кров тридцять сім років тому. Цього не поясниш.

*           *            *

Музей Першої Галактичної був відкритий на орбіті Форту Стеллар 16 травня 2670 року за галактичним календарем.
Ракетний крейсер «Люцифер» не намагалися реставрувати, лише діри в його корпусі тепер були затягнуті ніжно-зеленим мерехтінням недавно винайденого суспензорного поля, яке герметизувало пробиту в багатьох місцях обшивку.
Андрій не погодився відкривати меморіал і виголошувати промову. Він стояв збоку на причальному майданчику і дивився, як перша група відвідувачів парами і поодинці, зникає в розкритому головному шлюзі «Люцифера».
Обличчя дітей були блідими, дорослих  —  схвильованими і зацікавленими.
Він стояв осторонь і думав, що зробив головне, на що був здатний,  —  змусив нинішнє покоління пригадати про те, як це було. І зовсім не для того, щоб вони полотніли, дивуючись розмірам пробоїн,  —  ні. Просто людина, що не пам'ятає свого минулого, перестає бути громадянином своєї батьківщини, своєї Галактики, свого Всесвіту...
Коли через годину перша група відвідувачів нового музею вийшла назовні, Андрій разом з ними сів у човник.
Цього разу люди, переповнені новими враженнями, не косилися на нього, і в салоні жодного разу не пролунало це зневажливо-осудливе слівце «доімплант».
Життя  —  багатолике, і для кожного в ньому знайдеться своє, неповторне місце.
Коли човник зробив посадку під куполом міста, Андрій прямо з посадкової плити пройшов до найближчого пункту зв'язку. Набравши номер, він поглянув на годинник і, коли в трубці відповів знайомий голос, просто сказав:
 —  Дашо, це я. У мене два квитки на міжпланетний лайнер до Еліо. Думаю, що будиночок моїх батьків ще не зовсім розвалився від старості.
Вона декілька хвилин схвильовано дихала в трубку, а потім раптом сказала:
 —  Знаєш, а я чекала, що ти подзвониш... Весь цей час чекала...


Березень 2001 року, місто Псков.
Остаточна редакція травень 2005 року. 


Адреса автора в Інтернеті: www.Livadnyy.ru 


© Оригінальний текст з особистого архіву автора А.Л. Лівадного. 
© ЗІНЧЕНКО Руслан, переклад з російської, 2010. 
 



 

 

 
