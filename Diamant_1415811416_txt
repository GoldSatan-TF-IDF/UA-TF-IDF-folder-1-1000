Діамант
Конотопець Наталя


У цій кімнаті багато див. І сюди я заходжу не часто, тому, що мені останнім часом настирливо сниться один сон. Він приходить у зоряні ночі: чужосвітні дива благають мене відпустити їх додому. Жахаючись того німого благання, довго, довго літаю, віддаючи їх рідним планетам.
Тільки діамант, мовчазний і холодний, залишається у моїх руках. Я шукаю його рідний світ, але так і не можу знайти. Поспішаю на побачення з планетою Діамант і запізнююся лише на мить, вирішальну мить, за яку втрачаю все. І лише його скалка палахкотить прозорим і ясним вогником споминів і туги в моїх руках. Скалка планети, якої ніколи більше не побачу.
Ось гілка з дерева, що росте на Дзвінославі. Її названо в мою честь. Коли на гілку падає сонячне проміння, вона починає ворушитися, шелестіти... А ці тоненькі таблички із засипано’ пісками Реди? На прозорих пластинках - нерозгадані письмена.
Зуби чужих звірів, дивні кристалічні квіти, статуетка невідомої істоти, яку знайшли на мертвій Гої, різні мінерали. Це трофеї на спомин про наші космічні мандри.
Мої численні друзі люблять бувати в цій кімнаті, подовгу роздивлятися кожну річ, дивуються, і тільки шматок гірського кришталю, чистого й дуже прозорого, не приваблює нічиєї уваги. Він лежить на вікні, і, коли потрапляє під сонячні промені, то на протилежній стіні займається велика і яскрава веселка.
Іноді, коли сонце довго світить на кристал, здається, що там усередині... Але розповім усе по порядку.
Коли діамант бере хтось чужий, то нічого не трапляється, якщо ж беру я і повертаю повільно, то стіна спалахує блакитно, повертаю ще - займається червоно, ще - жовто, ще - біло. І знову спочатку: блакитно, червоно, жовто, біло...
Ми, цебто я і Раймонд, підлітали до Блакитної зірки. В той день, коли наш корабель увійшов у її тяжіння, ми раділи, як діти.
Та радість була передчасною і скоро змінилася гірким розчаруванням: прилади сказали, що вона має одну планету, та й ту мертву.
- Може, назвемо її твоїм ім’ям, Дзвінославо? Хочеш? - невесело посміхнувся Раймонд.
Я заперечно похитала головою. Під нами пропливала випалена рівнина, пошматована то там, то сям величезними тріщинами, залита озерами розтоплених порід.
- Щось схоже на наш Меркурій! - сказав Раймонд. - Тільки сонце не наше.
І справді, вгорі палахкотіло блакитне сонце. Мене огорнув сум: тоді я все мріяла про братів по розуму, а їх тут годі й шукати. Але на третьому витку ми побачили споруду, що нагадувала велетенську стрілу. Безумовно, це космічний корабель. Але чий? До Блакитної зірки наш корабель летів першим, а другий мав вирушити лише через рік. Раймонд зосереджено перебирав старі плівки інформації про міжзоряні експедиції.
Земні ракети збудовані так, що, коли люди гинули, автоматичне керування повертало корабель до Землі. Коли ж воно псувалося, ракета без рук людини не могла сісти на іншу планету.
Що ж тоді? Невже це брати по розуму?
Я і Раймонд були вкрай заінтриговані!
- Вдягайся, Дзвінославо, у свою найкращу сукню, діставай фамільні коштовності, щоб належно зустріти інопланетних кавалерів, - жартував, щоб приховати своє хвилювання.
Розжарений ґрунт під ногами, блакитне пекельне сонце і чужа ракета попереду. Ми біжимо легко і швидко, бо планетка в декілька разів менша за Землю.
Корабель відкидав довгу химерну тінь. Я ступила на тінь і прочитала напис, що ледь виднівся на оплавленому, покаліченому борту - “Бумеранг” У грудях щось ніби обірвалось. Я зрозуміла: зустрічі не буде, в його земному походженні сумніватися більше не доводилося.
- “Бумеранг”, “Бумеранг”, - бурмотів Раймонд, - коли ж це було?
І тут я згадала. Це було давно. “Бумеранг” летів у світ чотирьох сонць. Потім туди вилетів “Бумеранг-2”, але не знайшов свого попередника.
Чи, може, я помиляюсь? Може, “Бумеранг” повів далі свої дослідження? Он вона, та система чотирьох сонць. Їх видно як чотири яскраві зірки.
Раймонд також згадав про “Бумеранг”, але не більш, ніж я.
Ґрунтовнішу відповідь могло дати лише обстеження корабля...
Темні, запилені коридори, вузькі відсіки і ось: біля пульта людина із спокійним, наче маска, обличчям. Гримаси болю і усмішки радощів випрасувала на ньому смерть. Схилена голова і безсилі мертві руки над нотатками... Таємниця життя і загибелі.
Хвилину ми стояли мовчки, як велить традиція мешканців Землі, віддаючи останню шану зорельотчику. Потім Раймонд зробив крок, щоб розбудити людську трагедію, яка проспала тут віки.





Під блакитним сонцем

“Я лечу в систему чотирьох сонць. Може, збудеться нарешті моя юнацька мрія: першим серед людей доведу, що й у такому світі може бути життя. Коли одна далека зірка поділилася на чотири, блакитну, червону, жовту і білу, я мав досить інформації, щоб встановити: навколо сонць обертається шість планет. Радість теплою хвилею залила груди: що більше планет, то більше шансів знайти життя. Корабель був ще далеко, і хоча сказати щось конкретне про ті планети було важко, радість моя від того не зменшувалась. Вона давала наснагу, і я вперто працював, щоб якнайбільше довідатися про загадковість. Одна за одною величезними кулями згущених газів проносилися за бортом планети і зникали. На них навіть не ризикнеш опуститися.
Хоч як важко було прощатися з юнацькою мрією про зустріч з інопланетним життям, усе ж я тішив себе тим, що вивчу бодай закони системи кратних сонць.
Біле сонце здалося мені особливо цікавим. То був білий карлик дуже великої маси й малих розмірів. Дослідження показали, що він ще недавно був червоним гігантом. З’ясувати процеси й причини такого перетворення - давня мрія вчених Землі.
Чотири доби я майже не спав, але все-таки підвів “Бумеранг” дуже близько до білого сонця. Правда, в цьому був ризик - втратити керування зорельотом. Та все, як то кажуть, зійшло з рук. Уже збирався повертатися, коли раптовий спалах на поверхні сонця гігантським протуберанцем сягнув корабля. Величезні вогняні смерчі, проти яких спалахи на нашому сонці виглядали б сміховинно убогими, крутили й кидали мій корабель, як тріску. Він став іграшкою злої стихії.
Мені загрожували полон і смерть. Потрібно було будь-що вирватися з цієї пастки. І я зважився на крайність. Усе пальне пішло на той страшний ривок. Хоч він закінчився успішно, але то була Піррова перемога: на зворотний шлях пального не лишилося. Та в останню мить мені поталанило, принаймні так я думав тоді. Чутливі локатори намацали ще одну планету, якої раніше ні прилади, ні я не помітили. Ця зовсім маленька планетка була для мене рятівною.
Бездушна стрілка сигналізувала: пального залишилися краплини, і в мене була лише одна думка - досягти планети. Однак попри всі турботи я не міг не замилуватися своєю рятівницею.
“Діамант!”- це перша думка, що виникла, тільки-но я побачив диск, який стрімко летів на мене. Неповторне, феєричне видовище. Уявіть собі величезний, коштовний камінь на чорному оксамиті. Він виблискує, сяє, міниться. Це була неземна краса. Аналізатори повідомили: кисню на планеті немає. І ось я на велетенському діаманті, який мчить у безвість, далеко від Землі, від людей.
У мене нема пального, не знаю, чи повернуся на Землю, але не можу не милуватися цією планетою, її неповторною красою. Навіть слабка надія на порятунок - “Бумеранг-2” - відступила на задній план. Тільки іноді думаю: “Як добре роблять люди, коли навздогін одному зорельоту посилають другий. Але чи знайде “Бумеранг-2” цю космічну порошину? Якщо і знайде, то через два земні роки, а для мене - через цілу вічність!”
Довкола - прозорі гори. Наді мною палає тільки одне сонце - блакитне. Дивний світ оточує мене. Гори зависли над ракетою, погрозливо піднісши свої геометрично правильні вершини - піки, ніби мають намір через хвилю пронизати ними моє серце. Вони відбивають і просіюють блакитні промені, переломлюючи їх велетенськими веселками. Все іскриться холодним голубим сяйвом, як у казці про Снігову королеву. У неї теж були такі володіння - витончено-прекрасні, неймовірно холодні й жахливо чужі. Згадка про те, що доведеться тут безпомічно проскніти два роки, проймає мене, як і ті гори, морозом.
Химерний танець по орбіті навколо чотирьох сонць нічого не має спільного із земним роком. Занадто тут усе інше, щоб лічити час, як на далекій теплій і затишній Землі.
Дивлюся на завіконний краєвид і дивуюся цій своєрідній красі. Ні, то не мертвий світ, він не нерухомий, як здалося приладам. Світло і якась прозора блакитна напівтінь борються в ньому й не мають ні миті спокою. В цьому світі майже нема мороку. Гори не відкидають тіней, тільки тремтливі відблиски лягають під ними. А в глибині гір щось пульсує, живе, сяє. І лише мій корабель похмурим чужим зайдою стирчить між цього свята променів, відкидаючи чорну, довгу і незвичайну тут тінь.
Сьогодні в небі блакитне сонце, а скільки я ще побачу їх, дивних сонць, доки, можливо, доведеться глянути на своє єдине, тепле, жовте.


Під жовтим сонцем

Вже два земні місяці я на Діаманті. Багато працюю. Часто роблю вилазки в гори. Виявляється, планету потрібно перейменувати! Жодного діаманта я не знайшов! Аналізи показали, що ці прозорі гори і пласкі, як ковзанки, рівнини складаються з різновидів кристалічного кварцу. Годинами блукав між цих гір, де немає жодної м’якої лінії. Скрізь величезні кристали, що вп’ялися в чорне небо. Правда, ні разу ще не побував біля гряди далеких гір, що прозорою хмаринкою мерехтить на горизонті, а вони мене особливо цікавлять. Одночасно вершини їхні спалахують. І ритмічно займаються червоним, блакитним, жовтим, білим світлом. Можливо, в цю мить по-особливому падають на них сонячні промені і, заломлюючись, спалахують мерехтливими вогнями. А в потаємних схованках мариться те, про що люди мріють не одне століття. Тому й відкладаю цей похід на потім, що боюсь розчарування. Бо й так їх занадто для одного польоту! Але сьогодні вирішив не вагаючись: піду туди!
З-за видноколу виповзло жовте сонце і потіснило блакитне. Я вийшов зустріти його. Думав, нагадає схід рідного. Та це було зовсім інше видовище: оранжевий диск із короною протуберанців заряхтів між колючими зірками. Прозорі далекі гори зайнялися золотом, тремтливим і теплим. І я подався до них. Та чим ближче я підходив, тим дужче вогні блякли, ставали невиразними. Коли ж підійшов до гір упритул, вогні зникли, ніби ніколи й не манили своєю загадковістю. Переді мною височіли такі ж гігантські прозорі кристали, як і біля ракети.
Марилося мені в одинокому кораблі, що там, у далеких горах, піднімають голови добрі, осяйні феї, пробуджені золотистими променями. Живуть вони там завжди і міняють шати з приходом іншого сонця. Зараз найкращі, найяскравіші вбрання зодяглії, чекаючи мого візиту.
Невже нічого цього немає? У знемозі й відчаї притиснувся шоломом до гладенької кришталевої скелі. Пече, навіть крізь скафандр відчутно! Я вдивлявся у надра прозорої скелі, де жило й ховалося мінливе примарне золото.
Іскри світла то спалахували, то гасли і заколисували мене якимось своєрідним ритмом, заспокоювали.
І раптом я здригнувся і завмер. Із глибини гори дивилися очі. Зіткане із світла, мерехтливе обличчя феї наблизилося до мене. Я закричав злякано, відсахнувся од прозорої скелі. Оступився і полетів у вузьку й глибоку тріщину. Забитися тут важко, тому падіння тільки протверезило мене. Коли ж, стомлений і злий на свою фантазію, нарешті вибрався з тріщини, все здалося тим, чим і повинно було бути: грою сонячних променів.


Під червоним сонцем

Уже півроку я на Діаманті. Червоне сонце прогнало жовте, і я вперше побачив дивне сонячне затемнення. Невеликий червоний диск наповз на жовтий, але не зміг затулити його цілком, тільки вп’явся посередині кривавою зіницею жовтогарячого ока. Те око хижо слідкує за мною, куди б я не ступив. Діамант зараз більше схожий на пекло, ніж на володіння Снігової королеви. Скрізь позалягали червоно-чорні похмурі тіні. А всередині гір згустками крові ворушаться багряні промені.
Сьогодні мені приснився сон, що я знову пішов до далеких гір і притиснувся до прозорої скелі обличчям. На мене глянуло страшне, заюшене кров’ю лице і криво всміхнулося.
Я боюся. Так, так, боюся збожеволіти тут, а тому не ризикую ще раз рушити до гір, хоч далекі вогні так само спалахують на шпилях гір і блимають, немов підморгують мені. Тепер я цілком певен, що моя планета - це дивне родовище звичайнісінького гірського кришталю, точніше, гніздо гігантських однотипних кристалів, якому тяжіння надало кулястої форми.
Звідки приблукала дивна, може, єдина у своїй неповторності планета, що зовсім не схожа на планети-велетні цієї системи?
Гігантські, але легкі і ювелірно тонкі кристали, що вражають своєю красою, зовсім не гармонують із системою чотирьох сонць, де все нестійке, де щомиті може назріти космічна катастрофа. В яких непогодах був Діамант, в якому світі гігантів виплавляли його, як він опинився у підступній пастці тяжіння чотирьох сонць? Може, ця скалка світу велетенських кристалів потрапила сюди випадково, а може...


Під чотирма сонцями

Сьогодні їх аж чотири. Коли я прокинувся, вони вже зійшлися на якусь раду чи свято. Знову милуюся красою, такою дивною і феєричною, що аж очам боляче. За стіною мого корабля планета справляє свято сонячного сяйва. Все злилося в різнобарвні струмки світла, і вже не видно різниці між прозорими горами і простором навколо них.
Спочатку хотів вийти з корабля й помилуватися цією феєрією зблизька, а потім роздумав. Чомусь здалося, що ці потоки сяйва можуть розчавити мою сіру й нудну постать. Чи маю я право псувати це чуже свято, вносячи в нього дисгармонію самим собою?

*       *       *

Планета чотирьох сонць... Їхня підступність була мені давно відома. Знав, що орбіти таких планет бувають дуже складні, часто незамкнуті; вони то віддаляються від сонць на величезні віддалі, то наближаються страхітливо близько. Трапляється й таке, що планета зовсім вилітає із сфери тяжіння сонць. Та хіба міг я думати, що залишусь на одній із них безпомічним бранцем?
Цим сонцям, певно, докучив чужий сяючий Діамант, що потрапив сюди непроханим гостем. Обчислювальні машини сказали, стану я або хмаринкою газів, або брилою льоду. І дуже скоро. Що ж, вибирати ніхто не дає.
Чи, може, когось зацікавило, що зробить у такому скрутному становищі людина?
Анічогісінько. Цього разу я зовсім безсилий.


Назустріч білому

Біле сонце довго не з’являлося над Діамантом, певно, готувалося до зустрічі зі мною. Видно, ніяк не могло заспокоїтися, що я вирвався від нього. Тепер воно безперечно переможе.
А сонце все більшає. Холодильні установки вже не допомагають. А там, за стінами, гине дивовижна планета, чудовий витвір невідомого генія. Мені шкода тієї краси, вона конає так важко, як жива, осідає, вигинається, звивається в корчах. Гори розжарились до краю і світяться власним вогнем зсередини. Підняті агонією останнього болю, вони завмерли, щоб через мить упасти навіки. А в них шаленіють, вмираючи, сонячні промені - червоні, жовті, блакитні... Гине світ, зітканий із сяйва. Що поряд з цим смерть людини? Та я й не думаю про свою смерть...
Я знемігся і впав у забуття. Коли отямився, корабель ніби плавав у морі розтоплених порід.
На білому сонці, що займає майже півнеба, спалахують і гаснуть зміїсті вогні. Тепер усе... кінець... Помираю... Свідомість туманіє...


Знову зірки далеко

До дійсності мене повернув страшний холод. Увімкнув обігрівання і тільки після цього зггдав і зрозумів усе.
Далеко в небі спокійним, холодним полум’ям горіло біле світило.
Виявилося, що коли моя планета була майже в гарячій пащі білого сонця, троє інших протистояли йому і в три сонячні сили потягли Діамант до себе, але утримати не змогли. Він пролетів повз них, наче камінь, пущений з гігантської пращі, а коли швидкість трохи згасла, сонця були вже досить далеко, щоб повернути його назад. І ми вдвох помандрували у всесвіт, щоб ніколи більше не повернутися в систему чотирьох сонць. Та катастрофа обірвала останню нитку надії. “Бумеранг-2” тепер не знайде мене.
Планета, що була колись сяючим Діамантом, може знайти собі нове сонце, бо у неї в запасі практично вічність, а в мене з коротким людським життям нема надії. Хіба що люди колись знайдуть та прочитають оці нотатки, дізнаються про мою незавидну долю і трагічну історію загадкової планети.
Дописую. А потім умру, стану таким, як усе навколо...
Я тверезо зважив усі “за” і “проти” і зрозумів, що порятунку не буде, а щоб це визнати, теж треба мати мужність. 
Прощайте, люди.
Ваш Артем Шумидуб”.

Ми мовчали.
Навколо корабля тяглася сумна рівнина - кладовище діамантових гір.
Край Блакитної зірки торкнувся вже горизонту, і в мертвому кораблі залягли сутінки, а неживий світ довкола став іще похмурішим.
Промінь блакитним лезом ковзнув по ілюмінатору і на якийсь мент вихопив із сутіні картину на стіні відсіку. Мене потягло до неї, я аж навшпиньки звелася, та розгледіти картину не вдалося, бо раптом за ілюмінатором постали величезні прозорі кристали з миготливими вогниками на вершинах. Невже? Кинулася до вікна - усе зникло. Міраж? Галюцинація? “Спокійно, - наказала собі, - спокійно”, - повертаючись до картини. І знову реально вималювалися величні, осяйні, прозорі гори. Завмерла, боячись сполохати бачене, і вже ненароком повернулася в той бік, та цього було досить, щоб усе щезло.
Раптом мене охопив жах. Незрозумілий, підсвідомий жах душив мене в своїх лабетах.
- Раймонде, - прошепотіла, - я боюся, ходімо швидше на наш корабель - і на Землю, назавжди.
Він глянув на мене здивовано і, мабуть, прочитав щось таке на обличчі, що не став заперечувати. Я майже бігла до своєї ракети. Мені здавалося, що досить нам залишитися тут, як усе почнеться спочатку. Але в ролі приреченого Артема Шумидуба опинимося ми з Раймондом. Він ні про що не питав мене, зробив, як просила.
А коли ми відлітали, тьмяна, мов старий п’ятак, планета сяяла діамантом...
Вже коли відчувалося дихання Землі, Раймонд сказав:
- Знаєш, ми б могли не встигнути...
- Що не встигнути? - не зрозуміла я.
- Відлетіти.
Я промовчала, щоб не турбувати його своїми колишніми передчуттями.
- Раймонде, - намагалася надати своєму голосові спокійної впевненості, - я більше не полечу у всесвіт. - І додала вже майже пошепки: - Боюся, адже я жінка, звичайнісінька земна жінка. Колись нас називали слабкою половиною людства. Боюся зіткнутися з тим, чого людина не здатна зрозуміти.
- Добре, - коротко погодився Раймонд, - я, мабуть, теж розпрощаюся з польотами.
І ми лишилися на Землі. Минали роки, та мені здавалося, що там, на далекому мертвому Діаманті, загубилося наше щастя. Раніше веселий і привітний, Раймонд став похмурим і задумливим. Майже щовечора він кудись зникав. Повертався пізно і мовчки вкладався спати.
Може, то було зле, але я зробила так, як мільйони жінок Землі робили тисячі років до мене: одного вечора пішла за ним слідом.
Раймонд довго петляв містом, а потім полем, Я аж втомилася, поспішаючи за ним. Нарешті вдалині щось замаячило. Ми підійшли до рівного поля з бетонованими доріжками, обабіч яких блимали різнобарвні вогні. Спочатку я ніяк не могла зрозуміти, де ми, а потім згадала - це ж старий аеродром-музей. Тут щовечора вмикали сигнальні вогні, і вони чекали й чекали з року в рік літаків з неба, які в ньому давно не літали, а поряд стояли в ангарах музею. Раймонд повільно простував між вогнями і думав про щось своє.
- Раймонде, - видихнула я, - Раймонде!
Він не здивувався, а ніби зрадів. Підійшов, узяв за руку і тепло-тепло промовив:
- Як добре, що ти прийшла. Я щовечора чекав тут на тебе... Колись літаки летіли до цих вогнів на побачення із землею, а мене ваблять чужі вогні. І я хотів сказати тобі, мила, що лечу до них...
- Куди, Раймонде? - запитала я.
- Туди, де призначено побачення, - в систему чотирьох сонць!
- Хіба ти теж бачив ті гори й ті вогні?
- Бачив. І вони кличуть мене знову і знову.
- Але ж побачення було зірване. Якщо тільки побачення таке взагалі призначалося. Згадай, коханий, скільки зорельотників втрачали здоровий глузд, як ти зараз, бо їм ввижалося, що от-от зустрінуть розумних істот. А там (я навмисне не називала Діаманта) і не було нічого, крім марень самотнього капітана та наших галюцинацій. Мертві породи кварцу - і все.
- Краса була. Непогрішима краса кристалів. Предковічна краса, що єдина для всіх планет. Цивілізації можуть піти різними шляхами, а така краса - одна для всіх систем.
- Але ж побачення призначено не тобі? Він задумався.
- Не знаю, може, й ні, а може, всім, хто зрозуміє.
- Краса - добре, але чому загинув капітан?
- Сталося непередбачене.
- Не треба, Раймонде, там так жахно... І ті вогні, якісь вони...
- Ти не полетиш зі мною, кохана. Так краще. Ти ждатимеш мене?
- Усе життя!
Він поцілував мене ніжно й гаряче, як у перші дні нашого кохання.
- А це тобі на спомин і на підтвердження моєї правоти, - і простягнув холодний темний кристал. - Я підняв його в кораблі капітана Шумидуба.
Я стояла, тримаючи в руках прощальний дарунок. Кристал відігрівся під промінням сонця і раптом спалахнув блакитно, я повернула, щоб краще його роздивитися, а він спалахував знову і знову - блакитно, червоно, жовто, біло. Ніби хотів замінити давні сигнальні вогні аеродрому, що розтанули на сонці.
...Минають роки. Я чекаю Раймонда, а він усе не повертається. Інколи здається, що не дочекаюся. Тоді беру шматок гірського кришталю із загиблої планети і повертаю його рівним боком. Надією спалахує він, а там, усередині, коли довго й пильно вдивлятися, - очі чужого світу чи, може, очі мого Раймонда. Кімната заповнюється споминами і сподіваннями, займається промінням далеких чужих сонць.
Блакитно, червоно, жовто, біло...


© ЗНАННЯ ТА ПРАЦЯ. - 1968. - № 7.
© КОНОТОПЕЦЬ Н. І. Відпочинок на Ортені: Фантастична повість та оповідання. - К.: Радянський письменник, 1984. - 184 с.