Нушірван на полюванні
Ганджеві Нізамі


﻿НУШІРВАН НА ПОЛЮВАННІ

Перекладач: Василь Мисик

Полюючи, мисливці Нушірвана 
Поволі віддалились від султана. 

Один візир зостався біля нього, 
Один лише візир - і більш нікого. 

Побачив шах село в степу й озерце. 
Село - пусте, як трuворога серце. 

Дві курки там ходило серед шляху, 
Так тісно йшли, як стало в серці шаху. 

Шах запитав:  \"Про що вони говорять? 
Про що так палко й недоладно спорять?\" 

На це візир:  \"О всемогутній шаху! 
Скажу про все, хоч, може, й не без страху: 

Ті курки дві - то не звичайні птахи, 
Що пробують свій голос, то дві свахи; 

Вони про шлюб говорять і про віно, 
Що завтра треба дати неодмінно. 

\"Оте сільце нещасне нам даєш ти, 
Зубожене, зруйноване до решти?\" 

А друга каже: \"Ти хіба забула, 
Які податки шах бере з аула? 

Якби не брав він, я була б заможна, 
Тоді б тобі й сто тисяч дати можна!\" 

Почувши байку про пташину долю, 
Шах застогнав і охнув, як од болю, 

I, прикусивши палець, мовив тихо: 
\"Це справді гніт, од нього й курям лихо. 

Чи й далі я гнобитиму країну, 
Не думавши про смерть і домовину? 

Чи й далі я чинитиму сваволю? 
Глянь сам, що робиш, глянь на бідних долю! 

Чи й далі буду я людей гнітити 
I безневинну кров щоденно лити?..\"