Мама
Мирон Володін


ЧАСТИНА ПЕРША

1.1

Малеча з притлумленим виском гасала проходами – ще той вік, коли хлопчика одразу не відрізнити від дівчинки. Час від часу батьки обсмикували дітлахів. Ті намагалися слухатися, але їхніх зусиль не вистачало надовго. Втім, батьки й самі втомилися від власних повчань.
Була пізня година. У жовтавій напівтемряві зали очікування Яна спала, схиливши голову на бильце сидіння. Через її простягнуті ноги перестрибували дітиська.
Очікування завжди стомлює, якщо тільки не спати. Своєю чергою сон приходить легко, коли йому допомагає втома. Мертвецька втома – голова сама шукає опори.
Аби встигнути на потяг, вона прокинулася удосвіта. Три кілометри до залізничної колії слід пройти пішки, з торбиною, сповненою гостинцями, а це не один кілограм ваги. Та вона не скаржилася, звикла. Батько лежав у шпиталі для ветеранів війни, старший брат відсижував за крадіжку. Таке трапляється. Шпиталь знаходився у серед-, тоді як колонія – у передмісті, а село, в якому вона жила, – з протилежного боку. Тобто, якщо колонія розташувалася на захід від міста, то село – на схід. Аби потрапити до обох, вона приїжджала ранковим потягом, насамперед відвідувала батька, згодом сідала на рейсовий автобус, що підвозив її до колонії, та над вечір, коли час побачень добігав кінця, поверталася на вокзал. Звідси рано-вранці відходила електричка.
Вона не була стара – аж ніяк не стара, проте ховала волосся під хусткою, анітрохи не піклуючись про зовнішність. А ще мала пошарпаний плащ та мешти з набійками, одна на одній. За грубими колготками не роздивишся й ніг. Сюди б ще вузлик з білого простирадла.
Кого-кого, а її діти вже напевно не турбували. З якоїсь речі вони завищали у неї над вухом, а вона лише схрестила руки на грудях та чимглибше запхала долоні під пахви.
За скляними дверима наприкінці зали знаходився вокзальний ресторан. До слова через стіну столик ресторану засідали двоє молодиків. Ці двоє не були злодії у значенні фаху: тобто, звісно, вкрасти вони могли, та лише за нагоди. У справжній халепі вони пасували. За інших умов це були тихі хлопчаки, що дивилися у рот наставникові. Так, дрібнота. Бешкетники дворові. Хоча з вигляду не скажеш: один сидів, невимушено закинувши нога за ногу, інший виклав на стіл пачку коштовних цигарок. Найпрестижніших з усього, що продавалося у вокзальних кіосках. Вони були рівня літам. З усім тим один вирізнявся – розкутістю. Так поводиться лише завсідник. Здогадайтеся, котрий з них. Мабуть, він і притягнув сюди приятеля. Тут він почувався за головного. Невимушено клацнувши пальцями, підкликав офіціянта. І звернувся до нього по-свійському, на ім'я.
Це була їхня територія. Втім, так вони лише стверджували, з пихою вимовляючи: «наша». Насправді ж територію контролював такий собі авторитет, колишній вартовий закону, а вони тільки працювали на нього. Та за відсутності боса вважали себе повноправними його представниками, тож пошану, яку місцеві ділки віддавали їх босові, забуваючи про нього, часто клали на власний карб.
Через те вони й поводилися так зухвало, сприймаючи оточуючих як щось, що існувало з їхньої згоди, та дивлячись крізь поліціянтів.
Вийшовши з ресторану, вони опинилися у тому самому проході, в котрому спала Яна.
– Ти бач, розляглася! – обурився головний, немов йому особисто завдали образи. – Геть як у себе вдома! Навіть торбинку полишила так, наче не боїться, що поцуплять!
Він зупинився, кусаючи губу та вдруге вимірюючи її обуреним поглядом.
– Закладаюся, за мить я зніму з неї мешти, і вона навіть не відчує.
Приятель презирливо відкопилив губу.
– Навіщо тобі здалися її мешти?
– А нехай гав не лічить!.. О, поглянь-но, шнурівки розв'язалися!
Він сів навпочіпки, з метою, нібито, зав'язати шнурівки на кросівках. Спортивна торба, яку йому довелося покласти на підлогу, якнайдоречніше заступила його руки від сторонніх очей. Мешти злетіли з її ніг так, немов були на два розміри більші, та спокійнісінько перемістилися до торби.
– Вчися! – докинув він, випроставшись.
Лише двоє малюків, що причаїлися за суміжним рядом сидінь, роззявивши рота спостерігали за цими діями. А щойно злодії пішли геть, вкотре зі сміхом погналися одне за одним.
Мимохідь злодій викинув мешти до урни.
Приятель завагався.
– Слухай-но, Сашко, а може, не варто було? Зимнувато, зрештою!
– Тарасе! Що з тобою – на сонці перегрівся? – головний розреготався, поплескавши його по плечу. – Не хвилюйся, нічого з нею не трапиться! Ці колгоспниці, знаєш, які вони витривалі! Ніяка зараза їх не бере! Вони ж загартовані.
Друзі вийшли надвір.
– Поглянь, саме на погоді стало.
Віяв м'який, по-весняному теплий вітерець. Тарас звів очі вгору: зірки мерехтіли поміж хмар.
– Облиш! – правив своєї той, продовжуючи посміхатись.
– Гаразд, проїхали, – зітхнув Тарас, принагідно згадавши, що залишив удома непроглянуту касету. – Порнуху дивитимешся?
– Дивне питання! Ще б пак!
– Тоді їдьмо до мене.


До лікарні Яну привезли з пропасницею. Вона мерзла й не усвідомлювала, що її пожирає вогонь. Три доби поспіль, допоки вона марила, їй робили уколи та клали компреси на лоба. Нарешті температура спала. Та лікарі вже встановили діагноз: запалення легенів.
Знову пішли уколи, тільки тепер їй на очі невпинно потикалися залізні бильця ліжка та біла стіна лікарняної палати. Вона встигла їх зненавидіти, позаяк це було все. З дальнього кутка долинало чиєсь кректання, часом воно переростало у непритлумлені стогони. Чиєсь, бо жінка ця майже не вставала, тож Яні не вдавалося як слід її розгледіти. Це ніколи не припинялося, навіть вночі вона чула зітхання. Їжа була несмачна, проте вносила хоч якусь різноманітність, а відтак Яна чекала на час обіду й вечері з нетерпінням.
Втім, щодень її стан поліпшувався. У неї остаточно спала температура, а після чергової рентгеноскопії її перевели до іншої палати. За нею зайшла медсестра у супроводі доглядальниці та без зайвих пояснень запропонувала йти услід. Яна ще навіть не встигла зметикувати, що діється. Санітарка, вказуючи їй нове місце, поводилася з нею, немов з манекеном.
Незабаром Яна пересвідчилася, що зміна ця на краще. Вона вже не чула жодних скарг та стогонів, хворі не потребували сторонньої допомоги, аби вийти за двері, губили час за грою у карти, одне слово, це була палата для одужуючих.
Вони саме різались у «дурня», сидячи на її ліжку, коли доглядальниця підвела Яну:
– Ось воно, твоє місце. Нумо, дівчатка…
Але «дівчатка» вчинили інакше: вони й новеньку теж залучили до гри. Їй не хотілося, та з їхніх обличь Яна здогадалася, що з нею більше не розмовлятимуть, якщо вона відмовиться.
Коли «дівчаткам» набридли карти, вони вийшли попалити. Яна скористалася з нагоди, скинула халат та прилягла. Не встигла прилягти, як до палати увійшла якась жінка.
Це була напрочуд приваблива білявка: обличчя вітринної ляльки з довгими віями. Вії і справді навіть перебільшено впадали в око, і Яна не добирала: штучні вони, чи це насправді такий щедрий дар матінки природи. Елегантна сукня з брошкою визирала з-під опашки нап'ятого білого халату. Навіть тут, де все пропахано медикаментами, вижив запах французьких парфумів, котрий вона принесла з собою. Її велична хода для Яни, що виросла на селі, була чимось з іншого світу. Яна роздивлялася її з особливою формою заздрощів. Вона дається тим, хто переконаний у недосяжності власного ідеалу, а відтак споглядає на нього в сумирній упокорі.
Дама озирнула порожню палату й зупинила погляд на Яні.
– Ви новенька?
– Як ви довідалися? – простодушно здивувалася Яна.
Замість відповіді дама дістала з торбинки поштовий конверт, лише без марки. Торсаючи конверта, вона очима вдруге оглянула стіл, вкритий білою скатертиною, тумбочку при узголів'ї Яниного ліжка.
– Вас перевели на одужання з іншої палати?
Вона постукувала ребром конверта, підставивши долоню. Той був заклеєний, проте не підписаний. Яна не втрималася, віришивши допомогти їй подолати нерішучість.
– Що у цьому конверті?
Дама припинила постукування та зиркнула на конверт, наче встигла забути, що тримала його в руках.
– Тут… можливо, чиясь доля: життя або смерть.
Яна поглянула на неї з доброзичливим докором.
– Ви спроможні впливати на долю?
Втім, та дивилася в інший бік.
– Впливати? Але ж де там! Це було б надто чудово.
– Отож, передбачати?
– Пусте, це вміє кожен.
– Я не вмію, – зітхнувши, зізналася Яна.
– На жаль, пожитку з цього ніякого. Люди все одно вчиняють на власний розсуд.
Яна вдруге вказала на конверт:
– Кому воно призначене?
– Адресат сам його знайде. Він упізнає його і без підпису.
– Тоді чия ж це доля? – Яна з цікавістю стежила за її рукою, що бавилася тоненьким конвертиком.
– Чиясь, – наполягала екстравагантна дама. – Та не ваша.
– Але ж ви щойно витягли його, з вашої торбинки. Навіщо, у такому разі?
– Авжеж. Я мала на меті його залишити. Однак він призначений комусь іншому.
– Вони усі вкупі вийшли попалити. Якщо хочете, залиште мені, я віддам.
– Саме так я і збиралася вчинити. Але вже розмислила.
Вона поклала конверта назад до торбинки, по чому вивчаюче придивилася до Яни.
– Здається, ви також бажаєте знати свою долю?
– Ви несхожі на ворожку, – зніяковіла Яна.
– А ви як знаєте? – зухвало кинула дама.
Яна завагалася.
– Власне... Я гадаю, ворожать самі цигани.
– Цигани шахраюють. У них на думці лишень, як би видурити з вас гроші.
– А ви… – з недовірою мовила Яна.
– Я – інша річ. Це не мій фах. А відтак, і обдурювати немає потреби. То ви хочете знати, що на вас чекає?
Яна, досі вагаючись, зволікала. Надалі вона мала розмову за пустопорожню балаканину, проте їй стало цікаво.
Таємнича дама узяла її долоню у власну. 
– Адже ви сільська дівчина, еге ж?..
Яна дослухалася з наростаючою увагою.
– Хоча розмовляєте, як городянка. Цей ваш словниковий запас аж ніяк не сільський. Зраджує вас тільки вимова.
– Я шкільний вчитель, а вечорами завідую бібліотекою.
– А отак казати не слід, – покартала та.
– Та якщо це правда!
– Я мала на оці інше. Скоро ви бібліотекар, слідкуйте за мовою.
Яна збентежено змовчала. Дама продовжувала вивчати долоню.
– Ваша лінія життя… Тут вона рівна, ба навіть досконала. Вам неабияк пощастило. Вас не мордують докори сумління. Тут ви занедужаєте... Вам видно? А це... О! Тут щось станеться. Послухайте, незабаром за вами з'явиться принц! Авжеж, принц!
Яна зніяковіла та квапливо висмикнула руку.
– Не ображайтеся. Я тільки читаю з вашої долоні. Це буде ваш принц. Він з'явиться сюди, невдовзі, й геть змінить ваше життя.
У неї при очах Яна збуряковіла.
– Ви самі лише про це й мрієте, адже так? Не бійтеся. Зі мною можна бути щирою: за мить я піду, і ми довіку більше не зустрінемося. Від сьогодні наші лінії не перетнуться, це я вам обіцяю напевно.
Та Яна вже налаштувалася на жарти.
– А ну ж-бо тепер я вам поворожу.
– Ах, то он воно що: ви мені не вірите! Але ж не я усе це вигадала. Врешті-решт, я можу й сама не вірити. От ви можете не всьому йняти віри, що написане у підручнику, проте ж навчаєте цьому дітей… Ну гаразд. Хочете, спробуємо на картах?
Допоки Яні було байдуже, дама скористалася з колоди, полишеної жужмом на сусідньому ліжку. Перетасувавши колоду, простягнула їй.
– Знімайте... Та ні ж, не так! Лівою рукою до себе.
Вона розклала карти.
– Ось він, ваш бубновий король, ваш принц. Так, подивимося, – вона з прискіпливістю поправила карти навколо короля. – О, великі гроші! Втім, це ж природно, де він – там і багатство… Перешкода... Теж слушно, – раптом вона змовкла.
Яна спостерігала за її руками вичікувально, ніби вірила усьому, що б та не казала.
– А ось і небезпека! – дама враз постукала пальцем по карті. – Бачите, сімка хрест. Вона попереджає: остерігайтеся небезпеки, вона поруч! Вашому королеві загрожує поважна небезпека!
Даму це неабияк схвилювало, та на Яну не справило жодного враження.
– А я? – поцікавилася вона. – Де ж тут я?
– Квапитеся дізнатися про власну долю? На все свій час… Зрештою, ось ваша карта… Господи, та це жінка! Дивіться, вона поміж ним та вами! Я була цього певна! Ось вона, небезпека! Це жінка! Стривайте... Вона в ногах у короля. Авжеж: вона знехтувана. Стережіться знехтуваних жінок! Стережіться! Вона його ненавидить, але й вам помститься, якщо ви спробуєте посісти її місце!
Від її тремтячого голосу Яні пішов мороз поза шкірою. Вона потягнула на себе ковдру, й карти опинилися на підлозі. Та не звертаючи на це уваги, дама простягнула руку й поправила злипле волосся у Яни на голові.
– Ви ще не чепурилися сьогодні? – запитала вона. – Скільки вам років?
– Двацять вісім.
– А справляєте враження, наче усі трицять дев'ять, – дама засуджуюче похитала головою. – Як так можна! Що ви з собою зробили? Погляньте лишень на себе у дзеркало. Адже ви вродлива. У вас досконалі риси обличчя, чудовий профіль. Небагато жінок у змозі похизуватися таким профілем. А кого я тут бачу? Нечупару, затуркану дурну провінційну нечупару! Саме так, до всього ще й дурну, бо ж лише цілковита дурепа сподіватиметься, що зрештою чоловік побачить у ній серце та не матиме очей на зовнішність, – вона попорпалася у себе в торбинці й дістала звідти косметичний набір. – Ось, беріть. Дайте собі лад. А ще вам слід змінити зачіску. Ваш принц навіть не погляне у ваш бік, якщо ви виглядатимете, як зараз.
Яна взяла косметичку – нерішуче, а проте взяла. Вона почулася ураженою, хоча й нікого не звинувачувала. Дама підвелася, відсунувши табурета.
– Як же я його упізнаю? – запитала Яна, усвідомлюючи, що таємничу даму вона більше не побачить.
– О, ви його одразу впізнаєте! Будьте певні.
– Коли?
– Найближчим часом!


Передусім Яна вимила голову. Допоки волосся сохнуло на бігуді, вона фарбувала брови. З незвички забагато поклала туші, довелося усе змивати та класти вдруге. Натомість коли вона повернулася до палати, сусідки пороззявляли роти. Нарешті одна видихнула:
– Блискуче!
Яна відчула полегшення.
– Ого! Коли весілля?
Цього разу Яна зашарілася, та всі зареготали, й вона теж. Вона мала сумнів, казати чи ні про дивні відвідини, і врешті-решт зізналася лише в одному, а саме, що вона ворожила (сама), й карти пообіцяли їй, що незабаром вона отримає приємну звістку.
А проте дама не збрехала. Як у тому, що він з'явиться, так і в тому, що Яна його упізнає. Не впізнати його було неможливо. Заледве він увійшов, Яна вмить збагнула, що це він.
Років він мав близько трицяти п'яти. Суворе фотогенічне обличчя, густе волосся бездоганно зачесане назад, артистизм у кожному русі. Світлий костюм не з дешевих від якого-небудь Кардена сидів на ньому, наче вилитий. Справжній принц! Чоловік з обкладинки дамського часопису. В руці він тримав букет орхідей. Вона перелякано зойкнула, та й одразу ж прикипіла до нього очима.
Її принц без підказок знаходив шлях. З мосту він упевнено розвернувся у її бік, неначе знав заздалегідь. Лише побачивши на ліжку Яну, він ніби на землю спустився. Вона з тривогою зауважила його вагання та про себе благала: ну ж-бо, підійди до мене! 
Втім, вона так на нього дивилася, що він і сам вже не міг відвернути ока. Отоді власне й сталося диво: принц наблизився до Яни та вручив омріяний нею букет квітів. 
– Це вам… Та тримайте ж! – вимогливо додав він, примушуючи її подолати нерішучість.
Вона взяла квіти, досі не ймучи віри, що усе відбувається насправді. У неї прилип язик, вона не спромоглася пустити ані пари з уст. Мала на меті його затримати, але не знала, як. А він, не дочекавшись слів подяки, розвернувся та й подався геть.
Яна удалася у розпач. Невже це край? Коротка швидкоплинна зустріч, ніби спалах блискавки в ніч.
Сусідки цього разу не жартували. Вони лише багатозначно підбадьорювали її очима. І це було на добре, бо ж якби хтось ризикнув зронити бодай слово, він неодмінно перетворився б на мішень для неї.
Несподівано Яна пригадала наступне застереження ворожки: щодо небезпеки, яка йому загрожує. Вона впустила квіти та, схопившись з ліжка, вибігла за двері.
В русі напинаючи халата, Яна побігла сходами донизу, але там його вже не було. Вона подивилася крізь скляні двері парадного входу й побачила його сідаючим до автівки. Шофер саме зачиняв за ним дверцята. Та навіть номер було не розгледіти через численних пішоходів. Яна у відчаї притиснула долоні до скла.
За плечима вона почула голос доглядальниці:
– Агов, люба, гайда на процедури. Встигнеш за чоловіками наганятися.
– Ви не знаєте, хто це був? – запитала вона з надією.
Та махнула рукою.
– Я на них оддавна вже не дивлюся. З мене годі. А навіщо питаєш? Не до пари, дівонько, він тобі, – обійнявши її, санітарка шепнула на вушко. – Розпитай у наших водіїв. Таких автівок у місті раз, два – та й край. Лише поважні пани на них їздять.

1.2

По виписці просто з лікарні Яна подалася в автоінспекцію. Вона могла їхати додому, та перш за все мусила відшукати принца. Вона звернулася до чергового, черговий відіслав її до молоденького лейтенанта, а вже той спітнів, вислуховуючи її плутані пояснення. Насамперед він зажадав від неї назвати цифри номера, які їй вдалося запам'ятати. Потім змалювати авто. Вона зробила це, як змогла.
– Та ж я вас не про колір питаю, – засіпався він. – На разі мене цікавить марка автівки.
Незабаром він вже сам пропонував варіанти, а вона відповідала або ствердно, або заперечливо. Більш-менш визначившись, він виклав перед нею пачку світлин. Скінчилося на тому, що у лейтенанта очі рогом полізли.
– Щось сталося? – ззаду підійшов вусатий службіст у формі майора.
– Авжеж, ця пані загубила «шестисотий Мерседес».
Майор придивився до оригінальної клієнтки.
– Цікаво. Як же їй пощастило?
– Вона стверджує, ніби зупинила подорожнє авто, а коли вийшла, то виявила, що забула торбинку. Вона впевнена, що та залишилася в авто.
– Я поклала її на сидіння, – додала Яна. – А там гроші.
– І багато? – запитав майор.
– Не розумію, – зізналася Яна.
– Я запитав, чи багато грошей. Назвіть суму.
– Ну… сто гривень.
– Отже, сто?
– Ні, сто двацять!
– Отож, у вашій торбинці було сто двацять гривень, коли ви зупинили подорожнє авто, «шестисотий Мерседес»? – майор ворухнув вусами та повабив її пальцем. – А ходіть-но сюди. Знаєте, що? Ці люди знімають дівчат по сто доларів за годину, і зазвичай телефоном, або посилають по них своїх водіїв. Якщо ви сподіваєтеся мене переконати, ніби ви з цього гатунку, то я радше подамся у балетну студію. Може, вам і не до смаку, що я відмовляюся вважати вас за супермодель, та я також не люблю, коли до мене спозарана з'являються навіжені панночки й починають вішати локшину на вуха. То ви наполягатимете, аби ми узялися за пошуки вашого авто?
Яна і слова зайвого не додала до того, чому її навчили водії. Вони лише не здогадувалися, що йтиме про «шестисотий Мерседес», вона не встигла їм його змалювати. Втім, відступати не було куди.
– Гаразд, – погодився майор. – Таких авто у нас всього три, – він зиркнув на лейтенанта, той на підтвердження хитнув головою. Тоді до Яни. – Я не викликатиму власників сюди, – далі лейтенантові. – Їдь з нею за цими адресами, й перевір. А коли те, що вона тут нарозповідала, не підтвердиться, привези назад, і ми запроторимо її на п'ятнацять діб за навмисне введення в оману органів правопорядку. Отак-пак! – він пригладив вуса на знак остаточного затвердження вердикту.


Першим виявився багатий підприємець з-поміж «нових». Про себе Яна заздалегідь викреслила його з списку. Не розумом – серцем. Її був принц, чимось іншим вона його не уявляла. Принаймні, в одному вона мала змогу переконатися. Він знав, що йому пасує, а що ні, та блискуче цим послугувався. Тоді, в лікарні, вона встигла це відчути. Тут же був розжирілий крамар. Мішок грошей за цілковитого несмаку: величезний будинок, та повна відсутність свіжого повітря, щокожен метр ужитий з практичним зиском. Ось вона де, жадоба.
Наступного Яна виключила теж завчасно, тільки методом простішим, по шоферові. Автівка стояла коло парадного. Той водій був інакший.
Останню, третю адресу вони відвідали вже по ранковій порі, тобто в такий час, коли господарів можна й не застати, тож Яна непокоїлася. Це був двоповерховий будинок за гратчастими штахетами на околиці, край тихої вулиці, споруджений нещодавно, проте за оригінальним проектом, що трапляється вряди-годи. Клумби, травники, жива загорода з підстрижених туй. Доглянутий сад на задвірках обійстя. Нічого кричущого, та в цілому вельми приємний вигляд.
Браму відчинив вартівник – кремезний, бородань, наче диякон з сільської церкви. Марно сподівалися вони почути бодай слово з його вуст. Він скромно стояв перед ними й вичікував, ховаючи погляд, ніби у чомусь завинив.
– Е-е... – протягнув лейтенант. –  Ми, власне, до господаря, пана Павла Костирко.
Вартівник щось пробелькотів та незграбно розвернувся, мабуть, пропонуючи йти за ним. Першим зійшовши на ганок, він штовхнув двері, але сам не увійшов, зробив крок убік, поступаючись дорогою.
Яна була вражена: такої пишної краси зроду вона ще не бачила. Та був і зворотний ефект. У люстрі, що коштувало розшукуваної автівки, Яна побачила себе й пригадала, хто вона та де їй місце. Втім, її захоплення ще не свідчило про посягання на усю цю розкіш. Та й господарям воно б радше вже полестило, аніж видалося образливим.
– Вітаю! Чим зобов'язаний? – пролунав позаду вже знайомий голос.
Павло вийшов у домашньому халаті. Судячи з усього, він лише нещодавно прокинувся. Та навіть у халаті він змушував її почуватися селянкою.
– Перепрошую за ранній візит, – бовкнув лейтенант дурницю, по чому зняв кашкета й відрекомендувався.
– Пусте, – порухом руки Павло вказав на м'яку канапу, що стояла півколом, сам влаштувався навпроти, закинувши нога на ногу. Попри голі ноги у пантофлях, усе було настільки природно, що не зіпсувало першого враження. Радше це вони почувалися ніяково.
– Бачте, – лейтенант давав на здогад усім своїм виглядом, наскільки його бентежить власна місія, – ця пані стверджує, ніби ви підвозили її у своєму авто. Не сприйміть хибно... Я зобов'язаний вас запитати: чи це дійсно так?
Павло обурився.
– Що за нісенітниця!
– Власне я тієї ж думки, – миттю погодився лейтенант, не соромлячись присутності Яни. – А ще вона каже, нібито забула на сидінні торбинку, а в ній гроші, разом сто двацять гривень.
– Ага, то ось у чім річ! Ні вже, даруйте, зі мною такі штуки не проходять!
– Не ображайтеся, я лише виконую свій обов'язок. Повірте, мені неабияк прикро, що ми вас потурбували.
– Стривайте! – Яна раптом втрутилася й поглянула Павлові у вічі. – Не в пам'ятку я вам?
Озирнувши її від потилиці до п'ят, той спитав лейтенанта:
– Хто ця божевільна?
Лейтенант торкнув Яну за лікоть.
– Ходімо. У нас з вами ще справа у поліції.
– Яка справа? – поцікавився Павло.
– Мій шеф обіцяв прилаштувати її на п'ятнацять діб у разі, коли підтвердиться, що вона памороки нам забивала.
– Ніби залишила гроші у моєму авто, еге ж? – Павло з глузливою посмішкою хитнув головою.
Лейтенант і собі всміхнувся.
– Та я й сам бачу, як це все…
– Ви забули! – з гірким докором обізвалася Яна, не давши лейтенантові доказати. – Ви мене зовсім забули! – наголосила вона розчаровано. – Гаразд, я нагадаю. Лікарня, орхідеї. Ви подарували мені цілий букет орхідей.
Павло уважніше придивився до Яни.
– Ах, то ось воно що! Так, тепер я вас упізнаю. Зрештою, в цьому одязі… Тоді на вас була, якщо не помиляюся, лікарняна сорочка.
Яна впустила очі додолу.
– Авжеж, як усе це дивно, – провадив він далі. – А… до чого ж тут моє авто? І ваша торбинка?..
Яна звела на нього благальний погляд.
– Ну гаразд, – Павло повернувся до інспектора. – Лейтенанте, справді, я впізнаю цю жінку. Я пригадав, що якось підвозив її, та навіть... – він озирнувся в пошуках гаманця. – Ось він!.. Та навіть надибав на сидінні забуту нею торбинку. Ви, здається, казали, сто двацять гривень? Маєте рацію, ось вони, – він дістав з гаманця гроші й простягнув Яні. – Беріть, чого ж ви!
Лейтенант вирячив очі.
– Я радий, – нарешті промимрив він, остаточно збитий з пантелику, ковтаючи слину. – Радий, що все з'ясувалося!
– Авжеж, усе з'ясувалося, –  підтвердив Павло.
– У такому разі, не затримуватиму вас більше. Перепрошую за клопіт. На все добре!
Він обрав не ті двері, зауважив помилку, вдруге вибачився, нарешті з кашкетом у руці й текою під пахвою якось видостався назовні.


Яна поклала гроші на столик.
– Нічогеньку ж історію вигадали ви з вашою торбинкою, – похитав головою Павло.
– Це не я. А втім, байдуже.
– Ви обдурили автоінспекцію. Ваше щастя, що у вас немає прав.
– А проте, коли б не вона, яким би чином я вас знайшла?
– Ви мене шукали? – він вкотре здивувався.
– Щойно ви пішли.
Павло підвівся, наблизився до вікна, відгорнув краєчок фіранки. Крізь штахети спадало на очі, як вирулювало авто з «блималкою».
– Скільки я розумію, у вас на це були свої причини.
– Поважні причини, – зітхнула вона. – Навіть не знаю, як почати, бігме, не знаю.
– Ви вже стільки накоїли. Гадаю, сміливості вам не позичати.
– Та це лише тому, що річ не в мені, а у вас.
– У мені? Он як! – Павло знову сів навпроти. – Гаразд, продовжуйте.
– Вам загрожує небезпека.
Яна змовкла: вона хотіла побачити, як він відреагує. Павло підбадьорююче хитнув головою.
– Кажіть. Я вас слухаю.
– Вам загрожує серйозна небезпека, – повторила вона упевненіше. – З боку жінки. Знехтуваної жінки… – та враз запитала істерично. – Чи вірите ви в долю?.. А у пророцтва?
Він байдуже знизав плечима.
– Але якщо долі однаково не уникнути, навіщо тоді пророцтва?
– Можливо, саме для того, аби обрати відпущену вам долю. Можливо, пророцтво, це і є одна з ланок долі.
– Цікаво! Де ви цього набралися?
– Я бібліотекар.
– Чимала у вас бібліотека... Гаразд, а ваше попередження, чим воно споводоване? Також віщуванням?
Яна замулялася. Вона ще не знала, як змусити Павла дійняти віри, водночас приховавши від нього, що ворожка дослівно передбачила їхню зустріч у лікарні.
Допоки її брав сумнів, в очах Павла проблиснула несподівана цікавість.
– Якщо не помиляюсь, вони погрожували запроторити вас на п'ятнацять діб? І ви ризикували задля того лише, аби мене застерегти?
Яна збентежено відвела погляд. Павло, вкотре схопившись на ноги, схвильовано пройшовся туди й сюди.
– Ви дарма повернули мені гроші, – він вказав на столик, де вони досі лежали. – Візьміть, адже це я вам їх дав… Чому ви не берете? Не хвилюйтеся, все було законно, при свідках.
– Не потрібні мені ваші гроші! – обурилася Яна. – Гроші, гроші… Ви, багатії, все вимірюєте грошима.
– Не ображайтеся. Мені доводилося мати справу з різними людьми. А про вас я майже нічого не знаю.
Погладжуючи підборіддя, він зупинився побіч від Яни. Аби його побачити, вона мала вивернути шию. Натомість тепер він стояв значно ближче до неї.
– Це бува чи не вас визули на вокзалі?
Прочитавши здивування на її обличчі, він посміхнувся.
– Та вже цю історію геть уся лікарня знає. Тут карти не потрібні. До речі, я можу знайти вашого злодія. Не бажаєте?
– Дякую, ні.
– А то чого ж? Я залюбки зробив би для вас щось приємне.
– А що в цьому приємного?
– Ну, залежить, з якого боку подивитися. А зрештою, як собі знаєте. Поза тим ще дещо відомо мені про вас. Ваш батько зараз лежить у шпиталі, тут, у місті, ваш брат перебуває не набагато далі – у виправній колонії. Хіба ні?
Яна стрельнула в нього очима та прип'яла язика.
– Самі ви живете на селі та, певна річ, доводиться вам несолодко, розриваючись поміж домівкою, шпиталем та колонією. Я вгадав?.. Як бачите, мені також дещо до снаги. І знаєте, що мені збігає на думку? Я саме підшуковую домогосподарку чи то, радше, гувернантку. Та як на мене, ви надаєтеся якнайкраще. Ви сільська дівчина, нерозпещена, працелюбна. Гадаю, без потреби питати, чи знаєтеся ви на готувані, пранні, та й загалом, на домашньому господарстві. Я не тримаю прислуги. Не бажаю, аби мій син ріс випещеним неробою. Якщо поряд покоївка, ладна будь-якої миті повісити на вішак твої штани, це неминуче. Вартівник, що вас сюди впустив, потрібний мені лише задля того, аби ману пускати моїм гостям. Коли двері відчиняє вартівник, вони проймаються до мене пошаною. Взагалі-то ми віддаємо білизну до пральні, а обіди привозимо з ресторану. Але дітям потрібна увага. Ви мене розумієте?.. А з іншого боку, ви житимете у моєму будинку, отримуватимете пристойну платню та матимете змогу будь-коли відвідувати ваших родичів. Чи влаштовує вас моя пропозиція?
– Вибачте за нескромне питання. А де ж ваша дружина?
Яна відразу пошкодувала, що запитала про це. Павло неначе з ланцюга зірвався.
– Послухайте, як вас, Яно! Якщо ви хочете залишитися у моєму будинку, вам слід засвоїти перше правило, обов'язкове для всіх, хто живе зі мною під однією стріхою: ніколи, жодним словом не згадувати про мою колишню дружину. Ви цього не знали, тож я вас не звинувачую. Та надалі – будь ласка… ви мене зрозуміли?
Яна ледь хитнула головою. Він її так налякав, що відтепер вона й сама волітиме нічого не знати.
– От і добре, – Павло вже заспокоївся. – А зараз, якщо ви не проти, я познайомлю вас з дітьми. Ходіть зі мною.
Вони зійшли на другий поверх сходами, що провадили безпосередньо з вітальні. Павло прочинив двері дитячої. Першої миті просторий покій видався Яні порожнім. Та, придивившись, вона помітила, як оживає лялька на бильці канапи у дальньому кутку. З-поза канапи нерішуче визирнула голова з коротким чубком на лобику. Упізнавши батька, вона звелася на повний зріст – мила дівчинка років, мабуть, шести з розумними очима, котрі дивилися, ніби в очікуванні на докір.
– Це Іринка. А де ж Дарко?
Малеча вказала головою на двері, що сполучали суміжні покої.
– Він вчиться.
– Поклич його.
Дівчинка побігла, й повернулася удвох з братом. Він був старший за неї, на око мав близько чотирнацяти років. З першого ж погляду хлопець здався Яні надто вже сором'язливим. У такому віці! Їй доводилося мати справу з самими розбишаками. Гаразд, дійшла вона висновку, у багатій родині все інакше.
– Діти, я маю вас познайомити з Яною, – оголосив Павло. – Яна вестиме господарство у будинку. Вона також буде вам за гувернантку. А відтак ви зобов'язані у всьому її слухатися, – поміркувавши, він додав. – Я наполягаю, аби ви мені це обіцяли.
– Обіцяємо, тату, – гречно відповів за обидвох Дарко.
Яна зауважила, що по тому, як Павло відрекомендував її як гувернантку, цікавість до неї помітно зросла. Та якщо Іринці бракувало декількох років, аби второпати, що діється, то Дарко власну зацікавленість ретельно приховував за примітивними кривляннями, притаманними його віку.
– Дарко навчається у спеціальній школі, для обдарованих дітей. Насправді це не так його доробок, як наслідок моєї власної спонсорської діяльності на користь цієї школи. Я змушений наймати репетиторів, аби натаскували його з математики та англійської. Не завдати ж собі ганьби.
Яна зауважила, як Дарко поспіхом впустив очі додолу. Що було в цих очах?
– Даруйте, пане Павле. Я б воліла з ними ближче познайомитися. Але ваша присутність…
Здається, Павло пробачив їй: відразу спохмурнів, та згодом поступився.
– Звісно! Та спочатку я покажу вам будинок.


Екскурсія тривала близько чверті години. Без жартів! Самих лише дверей Яна налічила понад двацять. На третьому десятку вона врешті збилася з лічби. Величезний порожній будинок. Більярдна, бібліотека, тренажерна зала, їдальня, кухня, та ще безліч житлових і господарських приміщень. Вона ніяк не могла збагнути, навіщо їх стільки. Невеличкий басейн, обсаджений екзотичними рослинами, дивовижної краси ванна та дві діючих душові. Ванною на разі не користувався ніхто, а душові розподілялися так: одна – Павла, інша – дитяча.
– Я віддам розпорядження, аби вам підготували окрему душову. А тим часом можете користуватися з будь-якої, – дозволив він.
Це було, ясна річ, демократично, та не вагаючись вона одразу ж вирішила обрати дитячу. Може, за інерцією, а може, й ні, та Павло залишався для неї чимось на зразок ідола, вона вже й не могла інакше, окрім як захоплюватися й тріпотіти перед ним.
– Оце власне і всі ваші володіння, – підсумував він, припинивши тягати Яну будинком.
– А ці двері? – стрімкі й надто вузькі висхідні сходинки сягали краю під дверима, на яких висіла колодка. Двері були з товстих дощок, а верх мав форму овалу, як у давнину.
– Ні, ні! – квапливо зупинив її Павло, у прямому розумінні стягнувши зі сходів. – Там горище. Туди вам ходити немає потреби.
Яні видалося, що це пролунало, наче заборона. Він же міг попросту зневажливо відмахнутися: «Там горище!». А що на клямці все одно висів замок, то й поготів. І Яна втратила б до цих дверей будь-яку цікавість. Але ж ні, він так розхвилювався! А запитати безпосередньо по тому, як він трохи з розуму не зхитнувся через власну дружину, вона б ні за що не наважилася. Вона з острахом зиркнула на замкнені двері на самому вершечку сходів та пішла услід за Павлом.


Зовні долинуло гурчання автівки.
– Ну, а з моїм водієм познайомитеся самі, – запропонував Павло. – До речі, ось вам ключі, відтепер ви триматимете їх у себе. Відчиніть йому гараж.
Це був круглощокий чоловік з товстою шиєю, що аж пашів здоров'ям. Шкіряна куртка підсилювала враження вгодованості. Зійшовши з ганку та завернувши за ріг, Яна мало не зіткнулася з ним лоб до лоба. Вона збентежено перепросилася, він теж, лише без тіні збентеження. На протилежність вартівникові, водій виявився балакучим за двох.
– Ви Яна? – запитав він густим басом. – А мене на ім'я Богдан. Як розважно було з боку господаря взяти покоївку. Бачили? Стільки покоїв, а лише раз на тиждень приходить прибиральниця.
– Я гувернантка, – з посмішкою поправила його Яна.
– Тим краще! – підхопив той анітрохи не розгубившись. – На вас тільки поглянути, як відразу видно: ви любите дітей. І питати нічого. Дітлахи радітимуть. Вони лише те й знають, що живуть відлюдно, – додав він з легким смутком.
– Так! У дитячій якось похмуро.
– Справді? Отже, ви теж звернули увагу?
Водія з вікна гукнув Павло.
– Даруйте! – промовив Богдан, сідаючи за кермо. – Відчиніть мені гараж. Господар не любить, коли базікають на роботі. Он той, щонайдовший ключ, – підказав він, зауваживши, як Яна безпорадно перебирає зв'язку. – Скільки разів я йому казав: купіть електронний замок. А він – навпаки: мов, що простіше, те надійніше. 
Богдан зачинив дверцята й приспустив шибку.
– Знаєте, а ви приємна жінка. Не те, що колишня його пасія, Лариса. Та й взагалі, віддавна тут бракувало такої приємної персони, як ви, я це відразу збагнув. Може, сходимо абикуди удвох? Певна річ, я не в змозі запропонувати вам шикарний ресторан, але на ярмарку від ранку до вечора торгують шашликами, а чого нам ще треба, еге ж? Ми люди прості.
Йому було під сорок, і на підмізинному пальці він носив обручку. Але перш ніж відповісти, Яна замислилася над словами, які вона щойно почула: її заінтригувала згадка про якусь Ларису.
– Мабуть. Щойно з'явиться вільний час.
– У такому разі, я за вами принагідно зайду, – втішений, пообіцяв він.
Темне, як ніч, з глянсовим відливом авто найбагатших тихо прослизнуло повз неї вглиб гаражу.


Яна повернулася на другий поверх. Їй надто кортіло побалакати з дітьми. Першим вона побачила Дарка. Напівлежачи на канапі, він студіював підручника.
– Читати слід сидячи за столом. А у такій поставі лише страждає хребет.
Яна і не сподівалася, що її слова одразу та вплинуть на хлопчика. А проте він слухняно звівся з канапи й сів за стіл. Вона зважилася на ще один крок.
– І сидиш ти знову ж таки зле. Бачиш, світло падає з правого боку, а мало би падати з лівого. Щойно ти спробуєш щось написати, як твоя рука кине тінь на папір. Гайда розвернімо стіл!
І Дарко вдруге підкорився, не виявляючи жодних ознак незадоволення. Яна була вражена. З такою зразковою слухняністю (у чотирнадцать років!) вона стикалася вперше.
– Можемо трохи потеревенити?
Він відсунув підручника й закляк вичікувально. Цього разу Яну насправді полонив страх. Він був цілком у її владі! Її лякала відповідальність.
– Яке у тебе улюблене захоплення?
Він подивився на неї не розуміючи.
– Можливо, футбол, або, скажімо, роликові ковзани? Що тобі більше до вподоби?
Дарко був збентежений.
– Гаразд, – провадила вона далі, не дочекавшись відповіді. – Припустімо, для футболу тобі бракує гідної компанії. Для роликових ковзанів замало місця. Тоді що тебе цікавить? Може, комп'ютерні ігри? – пригадала вона. – Такі усидливі хлопчики, як ти, часто цим захоплюються.
Але він заперечливо хитнув головою.
– Я вчуся, тож не маю часу на розваги.
– То ти навіть телевізор не дивишся? – у неї очі полізли рогом.
– Телевізор коли-не-коли дивлюся (упродовж миті їй полегшало на серці). Та здебільшого пізнавальні програми. Тато вважає, що я маю підвищувати освітній рівень.
– Он воно що, – видихнула вона. – Принаймні ніхто не скаже, ніби твій батько про тебе не піклується.
Час змінити тему, промайнула думка. До того ж, можливо, від Дарка їй пощастить більше довідатися. Діти не такі прагматичні, як дорослі.
– Кортить знати, що мене сюди привело? Річ у тім, що я б не дозволила, аби твого батька спіткало якесь лихо. Та мені знадобиться, можливо, і твоя допомога.
– Ви щодо цієї ворожки?
Яна вражено подивилася на нього.
– Звідки ти дізнався? Невже батько…
– Ні! Тато ні за що б мені не розповів! Я все чув сам. Стояв за дверима та все чув, щокожне слово.
– Ти підслуховуєш розмови дорослих?!
Він не відповів, ба навіть не змінив виразу обличчя.
– Гаразд, – вона скорилася. – Тоді ти мені не поясниш, хто така Лариса?
– Ну, Лариса, це татова коханка.
– Що?
– Чи то пак, колишня коханка.
Він наче зловтішався. Яні видалося, ніби у приміщенні бракує повітря.
– А де вона тепер?
– Уявлення не маю. Вони розлучилися тиждень тому. Через те батько як навіжений. Ви ж його бачили.
Дарко зиркнув на настільного годинника.
– Даруйте, але я ще й половини домашнього завдання не зробив. Тато мене лаятиме, якщо я не впораюся вчасно. Можна, я продовжу готувати уроки?
– Авжеж, звісно! Я відволікла тебе, пробач.
Яна зібралася йти геть. Коло самісіньких дверей під впливом спокуси вона зупинилася.
– Хіба… ще одне питання.
Дарко звів на неї очі.
– Що знаходиться на горищі – за дверима край сходів?
Нагло вона упіймала в них те, що давно зневірилася побачити: в очах упокореного, заляканого, нехай і тямущого підлітка промайнула переможна посмішка. Хоча відповідь була геть таки сіра.
– Нічого особливого. Старий непотріб.
Усе! Дарко щось знав, але теж уникав про це казати. Яна більше не мала жодного сумніву: від неї щось приховують.

1.3

– Яно, ви вечерятимете вкупі з нами, – оголосив Павло, налічивши лише три куверти. – Відтепер ви член нашої сім'ї, тож я не терпітиму, аби ви їли на кухні. Поставте, будь ласка, ще один куверт.
Вони розташувалися довкола столу. Павло скуштував картопляні деруни, приготовані Яною, та похвалив з висоти батька родини:
– Смачні деруни! Діти, смачні, еге ж?
Діти слухняно підтвердили.
Почувши запах смаженого, до їдальні прибігла кицька й заплигнула на коліна до Дарка. Яна простежила за мімікою дітлахів та збагнула: вони робитимуть усе, аби не дізнався батько. Та кицька не всиділа на одному місці й вирішила спробувати на колінах у Іринки. Було тепло, вдома дівчинці дозволяли не носити колготки. З її виразу Дарко здогадався, що сталося, й приклав пальця до губ. Та й це не допомогло, заледве кігті удруге встромилися в голі ноги, Іринка тихенько скрикнула.
Павло суворо поглянув через стіл.
– Люба, я тобі що казав? Кішці у їдальні не місце.
– Але ж вона сама прийшла.
– То нажени її.
Іринка зазирнула під скатертину. Кицька незворушно стежила за нею з-під столу.
– Негайно прожени її геть, – вдруге наказав батько.
Дарко став на допомогу сестричці, голосно ляснувши в долоні під столом. Кицька злякалася й удалася навтікача.
– Слід тримати двері зачиненими, – повчально додав Павло. – Я, здається, не вперше про це нагадую.
– Даруйте, – втрутилася Яна. – Та це я залишила прочиненими двері. Я не знала.
Павло злагіднів.
– Ну, вам, то вже немає потреби вибачатися.
Яна поналивала у склянки гербату, собі ж дістала молоко. Дарко навіть не намагався приховати огиду.
– Ви п'єте молоко?!
– На селі молоко, що хліб, – посміхнулася вона. – Хліб та молоко, до якої хатини не зайди, завше на столі.
– А що в цьому дивного? – втрутився батько. – Пити молоко дуже корисно, а надто дітям.
Дарко прип'яв язика та неприязно зиркнув на Яну: через неї тепер його теж примушуватимуть пити молоко.
Лише аби змінити тему, Яна звернулася до Павла:
– Перепрошую, пане Павле, мені б слід було раніше згадати. У кухні зламаний вимикач, я вимушена раз у раз звертатися до Дарка, аби викрутити або вкрутити лампочку, якщо потрібно знову увімкнути світло.
Вона очікувала на відповідь: пусте, я пришлю когось. Та реакція виявилася несподіваною.
– Нівроку собі! – Павло припинив жувати, відкинувся на бильце стільця й театрально змахнув руками. – Погляньте лише: мій син вкручує лампочку, бо нездатний полагодити звичайного вимикача!  – розлютившись, він шпурнув виделку на стіл. Іринка вдруге перелякано кліпнула очима. – Кого я виховую? На кого я витрачаю своє життя? Озирнися! – він обвів довкола себе рукою. – Ти бачиш результат моєї праці. А сам? Нездара! Вимикач неспроможний зремонтувати! А до чого ти взагалі надаєшся? Тобі цвях у руки даси, то ти навіть жалюгідного цвяха сам забити не в стані!
Дарко спробував схопитися з-за столу.
– Куди?! – гримнув батько. – Це що таке? Вечеря не завершена. Я нікому не дозволяв вставати.
Дарко з тремтячими губами впав назад на стілець.
– Їж! – наказав батько. – Їж, кажу! Яна для тебе готувала. Раз ти вже у чотирнацять років ні на що інше не годен, то принаймні шануй людей, які для тебе старалися.
Іринка, принишкнувши, геть прикипіла до своєї тарілки.


Де тільки Яна та не шукала Дарка, проте не знаходила ані його, ані Іринки. Вона занепокоїлася: пізня година, дітлахам час лягати спати. Про всяк випадок вона подалася перевірити вхідні двері – можливо, хтось з-поміж них на подвір'ї. Та двері були замкнені зсередини.
Враз вона почула:
– Киць, киць, киць! – а згодом удруге. – Киць, киць, киць! Мурцю, поглянь-но, що я для тебе маю!
Голос долинав з-поза акваріумної гірки. Яна злякалася: чи бува не рибок згодовує Іринка власній улюбленці? Обережно зазирнувши за акваріум, вона цілком заспокоїлася принаймні щодо рибок. Іринка розгортала серветку, у якій було її сьогоднішнє тістечко з кремом. За вечерею Яна бачила, як вона його ховала до кишені, та їй і на гадку не спадало, що це для кішки.
Яна постояла, з жахом спостерігаючи, як кицька вилизує крем. Вона вже мала намір тихенько розвернутися й піти, аж раптом побачила: Іринка розгортає другу серветку. Яна пам'ятала добре, скільки тістечок вона приготувала, та скільки залишилося у вазі. Кожен узяв по одному. Вона вдруге пішла на кухню, перевірити. Ні, решта тістечок була на місці. Тоді чому у Іринки їх два? Отже, Дарко також…
Поворітьма Яна пройшла тим самим шляхом. Сховавшись за акваріумом, Іринка примовляла:
– Їж, Мурцю, їж! Завтра я тобі ще принесу.
Відтак, Іринка знайшлася, а де ж Дарко? Яна продовжувала блукати будинком. Вона обійшла увесь долішній поверх, а слідом і другий, та досі на марне. Пригадала собі, що оминула те відгалуження коридору, яке провадило на горище. Щоправда, там були одні єдині двері, та й ті зачинені на проіржавілий замок. А проте Яна вирішила перевірити.
Вона ще не завернула за ріг, як вже дочула безперервні схлипування, крізь які добувалося закличне мимрення:
– Мамо! Мамо!
Дарко сидів на горішньому майданчику сходів, притулившись спиною до тих самих дверей, та несамовито молотив кулаком по настилу. Зауваживши Яну, він схопився на ноги, витер сльози рукавом і запитав вороже – таким вона його ще не бачила:
– Що ви тут забули?
Яна збагнула, що припустилася помилки, здавшись йому на очі, й нерішуче зупинилася на долішніх східцях.
– Я лише мала сказати…
– Знаю наперед, що ви казатимете! – перепинив Дарко. – Йдіть собі геть! Дайте мені спокій!
– Даремно ти маєш храп на мене. Певна річ, усе це надто неприємно...
– Не потрібне мені ваше співчуття, – злісно кинув він. – Прибережіть для мого батька! А нас з Іринкою мама захистить!
Яна не встигла й рота розтулити: Дарко промчав повз неї.


Цієї ночі Яна марно намагалася заснути, лежачи на широкому ліжку з різьбленими бильцями. Заплющивши очі, вона перебрала усі можливі способи, та останні враження переважили. У кожному шереху їй чулося схлипування Дарка. А може, цей звук йшов зі стелі? Саме над нею мало бути те саме горищне приміщення, вхід до якого так старанно оберігався, і де вона востаннє бачила хлопчика. Яна встала з ліжка, пройшлася з кутка в куток, дослухаючись. Ні, ані подобини. Згори не долинало ані шереху. Де, де, а на горищі, так вже насправді панувала мертва тиша.
Наступного ранку вона підійшла до Павла та звернулася з проханням відпустити дітей на прогулянку.
– Дітям потрібне свіже повітря. Погляньте на Іринку, яка вона бліда. Дарко переобтяжений домашніми завданнями, вранці не добудишся.
– Гаразд. З'їздіть з ними абикуди на природу. Я попереджу Богдана... От тільки ще одна річ, Яно, – додав він, бридливо озираючи її від голови до п'ят. – У цьому одязі ви наче доярка на фермі, вибачайте за відвертість. Я б волів, аби жінка, що наглядає за моїми дітьми, одягалася дещо, скажімо, елегантніше. Ви мене розумієте? Долі, у пральні, мало би залишитися сяке-таке вбрання від колишніх… – він замулився, – домогосподарок. Виберіть собі щось на перший час.
Яна дослухалася ради й підшукала собі якісь штани, вважаючи, що для подорожі за місто вони пасуватимуть більше за спідницю, та добрала до них блузку з квітами, а зверху нап'яла плащ – могло бути вітряно. У авто вона скинула плащ та спіткала на собі уважний, нашорошений погляд Дарка.
– Де ви надибали цю блузку? – не на добре запитав Богдан по тому, як вони приїхали на місце, й діти розбрелися лужком.
– У пральні, – Яна стурбовано торкнулася блузи: що вона у ній недогледіла?
Богдан несхвально похитав головою.
– Вам ліпше її зняти. Помітили, як скоса Дарко дивився на вас? Ця блузка належала його матері. Ще дякувати Богові, що господар вас у ній не бачив. Вона для нього, що червона ганчірка для бика. Не уявляю, як вона там опинилася. Хіба може, господиня віддавала до прання. Господар геть усі речі своєї дружини замкнув у мансарді, а де ключ, знає він один. Якщо, звісно, він його одразу ж не викинув.
Богдан мимоволі сам напрохався на питання, котре вона не наважувалася задати від самого початку.
– А… де зараз його дружина? – запитала вона врешті.
– Померла, – просто відповів він, обійшовши мурашник та вдруге наблизившись до Яни.
Вони спацерували уздовж узлісся, дослухаючись до дитячих голосів та насолоджуючись весною. Час пролісків давно минув, але дерева тішили свіжою зеленню, та молода трава оксамитом слалася під ногами.
Зі словом «померла» Яна навіть заклякла на якусь мить.
– Померла?! Я чомусь гадала...
– Діти досі неспроможні її забути.
– Он воно що… Як же це трапилося?
– Після того, як господар вигнав з дому, її знайшли у якомусь кублі непритомною.
– Вигнав? За віщо?
– Вона не давала собі ради без наркотиків. Свого часу лікувалася, згодом повернулася додому, та якось господар витягнув скриньку з її комоду...
– Наркоманка! Отож, вона була зовсім не святою.
– Її привезли до лікарні, та врятувати вже не встигли.
Вони помовчали. Яна щось пригадала.
– А що знаходиться на горищі?
Цього разу Богдан спантеличено почухав себе у потилиці.
– Що ви маєте на оці?
– Двері на горище, вони завжди замкнені. Там висить величезний замок. Мене туди не впустили, пояснивши, що мені там нічого робити. Геть усі щось приховують.
– Даруйте, Яно, та ви помилилися. На горищних дверях ніколи не було висячого замка. Хоча, здається, я вже знаю, про що мова. Сходи, двері, та на клямці – висячий замок? Саме над вашим покоєм?.. То ці сходи, любонько моя, провадять не на горище. Вони провадять до мансарди. Так, саме до тієї мансарди, до якої господар і близько нікого не підпускає. Її влаштували навмисне для господині. Бачте, вона захоплювалася живописом. Не знаю, що вона там таке малювала, та господар на догоду їй влаштував мансарду з окремим входом з другого поверху, аби їй зручніше було туди сходити. А зараз туди знесені усі її речі, та на дверях висить замок.
Користаючись з нагоди, Яна вирішила з'ясувати все до решти.
– А Лариса?
– А що Лариса? Їй довелося взяти ноги на плечі. Діти її не злюбили, обслуга теж, поза господарем, нікому за нею побиватися.
Втім, Яна сподівалася пов'язати з Ларисою застереження ворожки, та прагнула знати подробиці. Як приємно, що Богдан такий балакучий!
– Ну, ця пані надавалася хіба що для параду. Виставки, концерти. Прийоми у високоповажних персон. Там вона ще могла себе показати. Але в житті... Їй не вдавалося ладнати з людьми. Ось ви, наприклад: така лагідна, привітна, що вам не кажи, ви на все відповідаєте посмішкою. А ця… Навіжена, та й край! На оточуючих споглядала з недовірою, в усьому звинувачувала дітлахів. Господаря, так взагалі допекла своїми скаргами. Той до неї дослухався та шпетив дітей за найдрібнішу провину. Вона забагато від нього вимагала, занадто багато. Це саме через неї усі стали одне одного ненавидіти.
– Як же зрештою так трапилося, що вона пішла геть?
– О, врешті-решт вона перетворилася на цілковиту істеричку. Запевняла, ніби її намагаються вижити з цього будинку. Скаржилася на нічні страхіття, часом посеред ночі чула згори чиїсь кроки.
– Вона спала в тому ж покою, що і я? – миттю перепитала Яна.
– Власне, у тому ж самому! Розумієте, про що я?
Яна замислилася над тим, що вона дізналася про мансарду.
– Ні, ні! – зиркнувши на неї, запевнив з посмішкою Богдан. – Навіть і в голову цього не кладіть! Відтоді, як мансарду зачинили, ніхто до неї жодного разу не заходив! Бачили той замок? Він так проіржавів, що скобою прикипів до клямки. Принаймні рік його не чіпали, це вже напевно. Та й ви на разі не чули жодних кроків, я вгадав?
– Авжеж, – зніяковівши, підтвердила вона.
– Так от. Лариса зажадала, аби її переселили до іншої кімнати, на тому і погодилися. То що ж ви гадаєте: кроки згори припинилися, натомість хтось занадився щоночі над північ шкребтися до її дверей. Нашу кішку і за білого дня не почуєш, а тут – в один і той-таки час, завжди лише у її двері. З чого б це раптом?
Вже і Яна багатозначно похитала головою.
– Ну, а далі лікар прописав їй снодійне, і все б нічого, та одного разу снодійне так швидко подіяло, що вона заснула, не вимкнувши світильника. Господар, який виходив вночі зі свого покою, крізь шпаринку зауважив світло, та, гадаючи, що вона не спить, постукав у двері. Та позаяк Лариса не відповіла, він так і вирішив, що, вона, мабуть, попросту забула загасити світло. Він відчинив двері власним ключем – адже вона так усього страхалася, що зачинялася на ніч. Отож, він відчинив двері власним ключем, та щойно увійшов, як одразу ж запідозрив лихе й викликав «швидку», це її лише і врятувало. Можете собі уявити: вона прийняла щонайменше десятикратну дозу.
– Нівроку! – не втрималася Яна.
– Та й це ще не край. Коли її повернули до життя, дамочка слізно запевняла, ніби прийняла щонайбільше одну пігулку!


Час був їхати назад, проте Яна зволікала. Вона здалеку поглядала на дітлахів та не впізнавала. Ніщо їх не сковувало: удома Дарко, той би і пальцем не торкнувся Іринки, а зараз він тягав її за всі частини тіла, немов ляльку, у якої силкуються перевірити, як вона влаштована.
– Даєте собі ради з дітьми? – запитав Богдан.
– Щиро кажучи, на разі не дуже. Як на мене, вони взагалі зносять мою присутність лише з остраху перед батьком.
– Е, тут ви перебільшуєте.
– Анітрохи. Віддати кішці мої тістечка з кремом? Нечувана річ! Звісно, вони це вчинили з ненависті до мене.
– Та годі вам! Це вже занадто! Ні, тут ви вочевидь помиляєтеся. Ці діти, хай там як, не здатні на крайнощі. Можливо, вони не зуміють полюбити вас так, як ви на те заслуговуєте, але й ненавидіти по-справжньому теж не в змозі. Залишмо Ларису у спокої. Ви, інша річ!
Добравши слушної миті, Яна звернулася до Дарка.
– Знаєш, я з приводу цієї блузки. Адже я і не здогадувалася, що вона належала твоїй мамі. Вибач! Негарно вийшло, але ж ти на мене не ображатимешся?
Хлопчик знизав плечима.
– А ви надаремно переймаєтеся. Мене не хвилює ваше вбрання. Хіба це блузка моєї мами? Гаразд, тоді це лише блузка. У крамниці таких повнісінько. Вона вам до смаку? То й носіть собі на здоров'я. Мені ж-бо що за клопіт?
Такого Яна не очікувала: навпроти неї стояв колишній врівноважений Дарко. Вона поділилася цією новиною з Богданом.
– Так а я ж вам що казав! Не турбуйтеся! Дайте їм час, і тоді переконаєтеся самі.
Примовляючи, він фамільярно обійняв Яну за талію:
– Яно, Яно! Ви така вродлива жінка, а у цій блузці, так навіть чарівні! Може, мені розлучитися?
Вона спробувала гречно відсторонитися.
– Обережніше, будь ласка, на нас з вами діти дивляться!
– Гаразд, то може врешті виберемося десь удвох. Ви не проти?
Того вечора серед тиші свого покою Яна намагалася уявити, наскільки Ларисі імпонувала б роль знехтуваної жінки. Схильна до параної істеричка доведена сама й доводить оточуючих до крайнього ступеня терпимості. Розпещена власними примхами. Нездатність налагодити взаємини ставить за провину комусь іншому. Та, безумовно, вродлива, а врода спонукає до очікування дивідендів від самої лише зовнішності. І як вчинить вона у випадку, якщо результат виявиться прямою протилежністю сподіванням? 
Таємнича знехтувана жінка.
Яна роздяглася, нап'яла нічну сорочку, погасила світло й лягла під ковдру. Сумніви розвіялися, а отже, й сон буде міцним.
Тієї останньої миті, коли вона вже заплющила очі й почала засипати, раптом їй видалося, ніби десь нагорі рипнула мостина.

1.4

З проблиском дня Яна вже переймалася тільки Ларисою. Але підійти до Павла – вона і гадки не мала про це. Звернутися до Богдана? Після вчорашнього залицяння він сприйме будь-яке її прохання як крок на зближення, а на це вона не важила.
Під час приготування сніданку у вітальні задзвонив телефон. Нашвидку витираючи руки об рушник, перекинутий через плече, Яна підійшла до апарату. Телефонував чоловік, котрий відрекомендувався як Сергій Екман, слідчий управління внутрішніх справ. Яна вперше чула це ім'я, проте у кожному разі час для дзвінків ще не настав.
– Даруйте, але я гадаю, що пан Костирко на разі ще спить. Вам не складно перетелефонувати дещо пізніше?
Той вимовив щось на взір «о-ох!».
– Як на мене, це мені слід вас перепросити. Та якщо вам не тяжко, перекажіть, що я чекатиму на його дзвінок. А номер телефону я вам надиктую.
– Хвилиночку! – зронила Яна, дістаючи фломастер, котрим нашвидкуруч зазвичай занотовувала кулінарні рецепти. – Будь ласка, диктуйте.
Вона видерла з того ж таки кулінарного нотатника аркуш з номером та увійшла до кабінету Павла, аби покласти йому на стіл.
Стіл у нього вражав пишністю, що й казати. Саме враз якомусь міністрові, і аж ніяк не нижче. Безліч висувних шуфлядок з замками, різьблені ніжки, витончена інкрустація, хоча при всім тім відчувався сучасний стиль. Аксесуари його копіювали. Навіть телефонний апарат неначе навмисно робили в комплект. Яна поклала видертий аркуш та не утрималася від спокуси торкнутися клавіатури: хтозна, може, він не справжній? Такого вона ще не бачила навіть, нехай у колгоспному правлінні і стояв один з пам'яттю.
Вмить дещо навинулося їй на думку. Гаразд, допоки усі сплять, можна спробувати.
З клавіатури вона набрала на табло ім'я: Лариса. Є! Номер під цим ім'ям був у пам'яті. Яна з нетерпінням дослухалася делікатного звуку набору. Нарешті пішов гудок виклику. У неї завмерло серце.
Відповів якийсь голос – втім, він не міг належати Ларисі – відповіла поза сумнівом старша жінка. Яна запитала Ларису.
Мабуть, питання виявилося заскладним для старенької, вона довго розмірковувала, перш ніж відповісти.
– А хто її питає?
Тут серце у Яни навпаки, мало не вистрибнуло: отак, відразу, знайти Ларису вона і не сподівалася.
– Ми радше незнайомі. Боюся, що моє ім'я для неї нічого не важитиме.
– Даруйте, але на разі вона неспроможна підійти до телефону. Переказати їй щось?
– Так, авжеж! – вхопилася Яна. – Попросіть її передзвонити. Нехай запитає Яну, мій номер телефону… – вона раптом замовкла. А й справді, що, як візьме слухавку будь-хто поза нею? Ні, у жодному разі, ніхто не має здогадуватися, що вона телефонувала Ларисі.
– Слухаю вас, пані Яно.
– Ні, не варто. Краще я зателефоную сама. 
– Так, будь ласка. Дещо згодом.
Яна поклала слухавку. Серце ще калатало в грудях.
Вона вийшла за поріг та нагло спала очима на погляд Дарка. Той стояв у піжамі й чекав – чекав, коли вона вийде. Яна безпорадно озирнулася на двері.
– Телефонували твоєму батькові. На столі я залишила номер телефону, – пояснила вона й зашарілася через те, що була змушена виправдовуватися перед вихованцем.
Дарко підійнявся до себе, та за мить визирнув вдруге. У коридорі нікого не було. Він дослухався. Батько дотепер приймав душ, Яна на кухні гримала начинням. Він спустився наниз та увійшов до кабінету.
Посередині столу лежав аркуш, залишений Яною. Він його не цікавив. Дарко натиснув на кнопку телефонного апарату й відтворив набір останнього номера. Прочитавши номер на табло, всміхнувся. Дістав телефонний довідник, попорпався у ньому. Тоді набрав ім'я «Лариса» у телефонному апараті та увімкнув режим перезапису. Тепер нехай дзвонить, скільки завгодно. Його обличчя спотворила, цього разу вже зловтішна, посмішка.
Стерши старий номер, натомість він записав новий, котрий щойно знайшов у довіднику.


Екман з'явився десь над полудень. Озирнувся, шукаючи, куди б повісити плаща. Яна забрала плащ у нього з рук. Мабуть, він узяв її за покоївку.
– На вас чекають. Сюди, будь ласка.
Погладжуючи лисину, він пройшовся килимовим хідником, затримався перед люстром та обсмикнув поганенький діловий костюм. Екман виглядав на скромного педанта, який щасно сягнув передпенсійного віку, а ще на типового єврея: годі було на нього поглянути. Прізвище, це було вже понад міру. Одне не пасувало йому безперечно: приставка «слідчий».
Яна відпровадила його коридором та прочинила двері до кабінету. Павло вийшов назустріч йому з-поза столу.
– Радий нашому знайомству, – привітався Павло, і нехай той не квапився йому повірити, а проте люб'язно відповів «навзаєм», або щось на кшталт цього.
Павло рукою вказав на стілець навпроти. Стілець був з того ж гарнітуру, що й стіл. Екман, сідаючи, виявив надзвичайну обережність.
– У вас справжнісінькі музейні меблі, – зробив він комплімент Павлові. – Таке побачиш лише в якомусь палаці… О, ви мисливець? Оце так рушниця! – він схопився, зробив крок до стіни, на якій у шафці висіла мисливська рушниця з коштовною інкрустацією. – Визнаю, я справді вражений.
Павло вдячно хитнув головою та вичікуюче закляк. Звичайна дипломатія. У цьому випадку співбесідникові гречно дають на здогад: «годі вже верзти нісенітниці, ближче до суті!». У відповідь співбесідник наче спохоплюється, що означає: «не вдалося мені тебе пошити в дурні, а шкода!».
Екман закректав.
– Знаєте, розмовляв я з Ларисою, вашою бувшою...
– Економкою, – підказав Павло.
– Економкою! – радо підхопив Екман. – Там, у лікарні. Мушу визнати, виглядала вона не надто обнадійливо. Я маю на увазі її психічний стан.
– Маєте рацію. Звідси вона пішла у повному занепаді духу. Я намагався її підтримати, як міг, але вона відмовилася від моєї допомоги.
– Авжеж, вона згадувала про вас.
Павло вже з хвилину нервово бубонив пальцями по кришці столу.
– А… з нею щось трапилося? Чому, власне, це зацікавило поліцію?
– О, в жодному разі, можете не хвилюватися. Все гаразд, якщо не зважати на деякі обставини її відходу, чи то пак, втечі… Скажіть, вам відомо, що вона уперто заперечує факт спроби самогубства?
– То ось про що йдеться...
– Ні, ні, вона не робила жодних офіційних заяв, – поквапився додати Екман. – Я лише завітав побалакати.
– Бачте… даруйте, як вас кличуть?.. Забув!
– Екман, – підказав своєю чергою той, без щонайменшого натяку на образу.
– Так от, пане Екман, навряд чи її можна вважати осудною. Усі ці нічні жахи її геть знесилили.
– Пам'ятаю, авжеж! Дивні шерехи, – ствердно захитав головою Екман.
– От бачите!
– Згоден з вами. У неї бурхлива уява.
Павло і собі хитнув головою. Екман щось недоказував.
– Живете самі? – без жодного зв'язку з попередньою розмовою несподівано запитав він.
– Помиляєтеся, я не сам. У мене двоє дітей.
– Так, певна річ. Але я мав на оці дещо інше. Адже ви вдівець? Та й діти ростуть без матері.
– Мій сімейний стан теж цікавить слідчі органи?
– Де там, я ж так попросту, не маючи нічого на думці.
– Вибачте, але чи не здається вам, що ми відхилилися від теми?
Екман негайно погодився.
– Перепрошую! Скажіть, а жінка, яку я зустрів долі…
Павло звів брови.
– Вона гувернантка. Я взяв її на службу, бо за дітьми треба наглядати. Ви ж не заперечуватимете це по тому, як самі дорікнули мені, що я позбавив їх матері?
– А відтак, це ви їх позбавили матері? – здавалося, Екман зрадів можливості вдруге повернутися до цього питання.
Павло збуряковів.
– Послухайте, не ловіть мене на мові! Та й взагалі, я надто обмежений у часі, особливо для пустопорожніх бесід. Отож, якщо у вас немає до мене конкретної справи, то, можливо, не варто продовжувати нашу розмову?
– Зрештою, як собі знаєте, – Екман з прикрістю поступився, зводячись на ноги. – Проте маю передчуття, що наше з вами знайомство на цьому не вичерпається. Ні, нічого такого. Але від долі не втечеш… Даруйте! Моє шанування!
– Вас випроводить Яна.
Приймаючи від неї власний плащ, котрий він не надів, а лише перекинув через руку, Екман втомлено поцікавився:
– То ви зветеся Яна?.. У такому разі, на все добре, Яно!
Майже одразу після відходу Екмана вартівник, відчинивши ворота, пропустив «Мерседес». Богдан, винувато посміхнувшись (господар вимагає), проминув Яну та увійшов до кабінету Павла.
– То як? – запитав той нетерпляче. – Був там?.. Розмовляв з нею?
– Намагався.
– Отож... – Павло спохмурнів, передбачаючи відповідь. – Чого ж ти мовчиш?
Богдан розвів руками.
– Вона не бажає вас бачити. Я умовляв і так і сяк, та все марно.
Павло звівся, потинявся з кутка в куток.
– Гаразд, – підсумував він нарешті, – не хоче – не треба. Хай живе, як знає. Не бігатиму я за нею. Згодом сама прибіжить, прибіжить, побачиш. Та буде запізно.
Богдан дістав з кишені кулон з коштовним каменем.
– Оце, наказала вам повернути.
Павло взяв кулон, подарунок, що його він колись зробив Ларисі. Потримав у долоні, замислено потер камінь, а тоді повернув Богданові.
– Візьміть, Богдане. Мені це не потрібно. Подаруйте краще своїй дружині.

1.5

Попри те, що раз на тиждень надалі з'являлася прибиральниця, Яна вирішила сама навести лад в останньому покою Лариси. Відтоді, як та пішла, у ньому панував безлад, прибиральниця остерігалася торкатися речей, що належали самовбивці, навіть перебувати намагалася якнайменше, та й то неодмінно при відчинених дверях. Якось Яна проходила повз, і варто було їй випадково причинити двері, як та вже вибігла з наполоханим виглядом.
Стосовно призначення багатьох предметів, що ними користувалася Лариса, можна було лише здогадуватися. Косметиці вона приділяла таку ж увагу, як Яна – кухні. Флакончики, тюбики, пінцетики. Пахощі з французьких парфумів трималися й досі.
Яна здіймала покривала, настінні килимки, хідники, витрушуючи через вікно. Пил іскрився у променях сонця.
Зненацька вона дістала шок. Скрутивши матрац, Яна побачила руків'я ножа: поміж бильцем ліжка та м'якою частиною стирчав кухонний ніж. У відсутність матраца він перекинувся та ще глибше забився у шпаринку, тож, аби його витягнути, їй довелося взятися за лезо. Яна аж ніяк не чекала, що воно виявиться таким гострим. Вона нічого й не відчула, коли смугою приснула кров.
Яна побігла вниз, до аптечки. Павло, зустрівши її там, стурбовано запитав:
– Що з вами? Ви порізалися?
Замість відповіді вона показала ножа. На краю леза червоніла свіжа кров.
– Хіба можна так необережно поводитися... – він недоказав, спробувавши вістря на дотик. – Знаєте, Яна, я б не радив так гостро заточувати кухонні ножі.
– Це не я, – видихнула Яна. – Цей ніж перебував у покою Лариси. Вона ховала його під матрацом.
Павло вдруге, тільки вже здивовано покрутив у руках виблискуючого ножа.
Яна набралася сміливості запитати його про те, з чого, власне, розпочалося їх знайомство.
– Адже ви не вірите у віщування?
– Про що це ви?
– Певна ворожка передбачила нашу з вами зустріч. А ще вона остерігла щодо жінки, яка стоятиме поміж нами. Ця жінка становить для вас серйозну небезпеку.
– Ви не казали, що вона передбачила нашу зустріч. Це вже цікаво.
– Зараз справа у Ларисі, а не в нашій зустрічі.
– Чому в ній? Послухайте, цей ніж лише підтверджує зайвий раз, що вона була психопатка. Вона усього боялася, боялася навіть засипати! Ви уявлення не маєте, що це був за жах!
– Помиляєтеся. Я вже чула дещо про цю Ларису.
– То ви вже обізнані! Швидко ж ви освоїлися. Вітаю!
Яна ледь зашарілася, та це не завадило їй доказати до решти.
– Один і той самий ніж надається як для захисту, так і для нападу.
– Поясніть, – зажадав Павло.
– Адже ви мали ключа від її кімнати. Тієї ночі це її врятувало. А раніше ви ним часто користувалися?
– Це має значення?
– Ви самі щойно визнали: вона була психопатка. Узявши вас за того, кого вона остерігалася... Мені продовжувати?
Павло напружено щось обмірковував, дивлячись повз Яну.
– Так! Гаразд, збирайтеся, поїхали!
– Куди це? – розгубилася вона.
– До ворожки! З мене годі.


Ворожка гостила їх у своїй вітальні: довге чорне волосся, накладні вії, гойно нафарбовані губи та кричуще червона сукня з чорною тасьмою. Усього в надлишку. Яскрава зовнішність. Гарна – нізащо. Саме яскрава.
Яна ще й гадала: а як вона живе поза власним салоном? Змиває макіяж, чи не живе взагалі?
– Карти? – запитала жінка.
– Карти! – ствердно хитнув головою Павло.
– На кого ворожимо?
– Мабуть, на мене, – здвигнув він плечима.
Ворожка звичним рухом перетасувала колоду й запропонувала йому зняти. Допоки вона розкладала карти, на її пальці заворожуюче поблискував чималенький рубін – ймовірно, штучний, хоча насправді хтозна?
– Доля ваша вся тут, – сягнула вона рукою над столом. – Карти кажуть: попереду у вас довга дорога, а наприкінці – звістка з казенного дому. Не хвилюйтеся: це приємна звістка.
Рубін перелітав від однієї карти до іншої.
– До вас зносять думки! Це жінка. На вас чекає пристрасть!
– А небезпека? – нетерпляче запитав Павло. – Хіба небезпеки немає жодної?
– Небезпеки я на разі не бачу. Успіх, жінки, сварка. Звістка про смерть! Та полохатися вам немає з чого.
– Стривайте! – втрутилася Яна. – А оце що таке? Хрестова сімка? Адже це небезпека! Чого ж ви мовчите?
– Красуне, хто вам таке наплів? – ворожка поглянула на неї поблажливо.
– Попередня ворожка.
– Коли й так, то аніяка вона не ворожка. Хрестова сімка вказує на звістку з казенного дому. Небезпеку часом віщує вісім вин, та тільки у жодному разі не хрестова сімка! Вам це будь-хто підтвердить. Ні, красуне моя, вас попросту ошукали.
Павло розреготався тут-таки за столом, не чекаючи, коли вони опиняться надворі.
– Ворожка, теж мені! Даруйте, це не вам! Звичайна пройдисвітка ваша ворожка! – провадив він далі, звертаючись до Яни. –  Зізнайтеся, де ви її вискіпали?
– Але ж вона дослівно передбачила нашу з вами зустріч у лікарні, – виправдовуючись, пояснила Яна. – Пригадуєте? Ви тоді увійшли з квітами та відразу ж попрямували до мене. Вона передбачила появу принца, котрий прийшов би за мною. Ви і з'явилися, достоту як принц. У білому костюмі та з букетом орхідей. 
Вона тремтіла, виказавши власну таємницю. Павлові урвався сміх.
– Що ви таке кажете? Пригадайте, Яно. Хіба відтоді ви не мали інших зустрічей, невже бракувало когось, хто, поза мною, скидався б на принца?
Яна звела на нього докірливий погляд.
– Ви мене не зрозуміли! Пророцтво сталося за годину до вашої появи.
– Що?!
Яна розвела руками. Павло уп'явся в неї, пожираючи хижими очима.
– Яно! Де й коли бачили ви цю жінку?
– Я ж кажу, перед самісіньким вашим приходом, у палаті.
– Змалюйте мені її.
– Напрочуд вродлива білявка, пропахана французькими парфумами, струнка, елегантна…
– Годі! – зупинив її Павло. – То ось у чім річ! Ні, Яно, це було не ворожіння з долоні, і про мою появу вона довідалася не з карт. Вона чудово знала, що я приїду, бо сама виписувалася з лікарні, а я мав забрати її додому. Та я спізнився, чи радше, вона пішла довчасно, а попросту втекла, вирішивши відкинутися від мене. Ви ж посіли її місце у палаті, саме тому я попрямував у ваш бік, та, побачивши вас замість неї, вмить усе збагнув. Даруйте, Яно, якщо я зачепив ваші почуття, але квіти призначалися їй. Це була Лариса.
Яна втопила обличчя у долонях: так, це схоже на правду – вона врешті добрала розуму! Та водночас їй нестерпно кортіло заповнити прогалини невигаданої історії про справжнього принца.
– А до лікарні вона потрапила після отруєння снодійним?
– Ви вгадали.
– Проте у конверті, мабуть, був лист, призначений вам.
– Який конверт? А втім, це вже не має значення.
– Авжеж, – відповіла Яна сама собі. – Замість того, щоб залишити листа, вона вирішила застерегти вас через мене. Та що вона мала на увазі, кажучи про знехтувану жінку?
– Але ж вона відбилася глузду, самі знаєте.
– Так, звісно.


Яна увійшла до кабінету Павла, лише дочекавшись нагоди, коли Дарко буде у школі, а Павло поїде на роботу. Цього разу вже напевне нікого.
Стіл сяяв чистотою: Павло не зносив безладу. Яна із зручністю розташувалася у м'якому поворотному кріслі, та присунулася впритул. Знявши слухавку, викликала з пам'яті номер Лариси.
Минуло п'ять-шість гудків, та ніхто не підходив до телефону. Вона вже мала намір відкласти дзвінок на потім, як з протилежному краю пролунав чийсь голос:
– Психіатрична лікарня.
– Що? – не второпала Яна. – Повторіть, будь ласка.
– Це психіатрична лікарня. Хто вам потрібний?
Навіть не вибачившись, Яна поспіхом кинула слухавку.


Зазвичай у проміжку між другою та третьою пополудні Богдан привозив дітей зі школи. Одразу ж вони сідали обідати, Дарко мовчки з'їдав свій обід, вставав та йшов до себе готувати уроки. Жодного разу такого не трапилося, щоб за столом він закомизився. Не мав він ані улюблених страв, ані навпаки, відразливих. Що не поклади йому до тарілки, він ковтав вміст з однаковою байдужістю. Ймовірно, своїм прикладом Дарко позитивно впливав на Іринку, бо ж коло нього і вона їла швидше.
Найбільше, що можна було їй дорікнути, це неуважність під час їжі. Їй робили зауваження: «Іринко, дитинко, не озирайся навсібіч. Дивися ліпше в тарілку. Оно яка смачна у тебе вівсянка. Будь розумницею. Ти ж не маєш наміру розтягнути це задоволення до вечора?». Щоразу вона спохоплювалася, деякий час посилено рухала щелепами, та запал танув при очах, і вкотре щось та відволікало її увагу.
Вчився Дарко багато й наполегливо. Яну дуже цікавило, скільки часу у нього забирає виконання того чи іншого завдання, але цього вона так і не спромоглася визначити. То він сидів над алгеброю, то писав твір, то вкотре повертався до математики. До шкільної програми додавалися ще й домашні завдання від репетиторів. Давав собі ради він цілком, та Яна не могла збагнути, у який спосіб він це осягає: інтелектом чи наполегливою працею. У кожному разі, скарг від вчителів не надходило, тож це дозволяло йому відмовитися від запропонованої допомоги. Вона навіть запідозрила, що для нього це було стимулом до навчання: не підпускати її до себе, а відтак старанно вчитися, аби не дати їй такого приводу.
Іринка бавилася завжди тихенько, не заподіюючи нікому жодного клопоту. У такому віці діти відвертіші. Яна була переконана, що їй врешті-решт пощастить доступитися якщо не до Дарка, то вже до Іринки напевне. Та щось заважало, існувала незрима перепона поміж нею та дітьми. Усі зусилля пішли на марне. Від найпершого дня вона не посунулася ані на крок.
Якось, минаючи дитячу, крізь прочинені двері Яна почула їхні голоси. Її увагу привернула інтонація – нескута, вільна, без звичної фальші. Вона мимоволі затрималася, аби насолодитися нею. За дверима перебували дітлахи, якими вона прагнула їх бачити. Як тоді, на лужку.
– Що ж ти робиш, дурепо? Кожен знає, що не слід на темне тло накладати світле. Бачиш, що у тебе вийшло?
– От і нехай!
– Дай-но сюди пензлика! Ось поглянь, як треба робити.
Запанувала тимчасова тиша.
– Віддай!.. Поверни! Далі я сама.
– Передусім навчися!
– Годі, поверни пензлика!
– Прибери свої руки!
– Що ти зробив з моїм малюнком?
– Що я зробив? Та хіба так не краще?
– Ти все зіпсував!
– Вигадуєш!
Долинуло пхикання.
– Я поскаржуся мамі!
– Так? І що ж ти їй скажеш?
– Що ти відбираєш у мене пензлика й заважаєш малювати!
– То гайда, спробуй. А я розповім їй, що ти досі дзюриш у ліжечко. Ото вона втішиться!
Яна здогадалася, що за мить Іринка розридається ридма та відчинила двері.
– Діти, що у вас тут коїться?
Обидвоє стояли за дитячим мольбертом, Іринка мала руки у фарбі, а Дарко втішено роздивлявся спільну мазанину.
– Нічого, – одразу ж відповів він, знизуючи плечима.
Він швиденько повернув пензлика Іринці, натомість дістав носовичка та повитирав патьоки сліз з її щічок.
– Так вже й нічого! А Іринка чому плакала?
– Що ви, це вам лише здалося. Авжеж, Іринко?
Та замотала головою:
– Ні, я не плакала.
– От бачите. Я ж кажу, вам примарилося. В нас усе гаразд.
Не відвертаючи погляду, Дарко дивився на неї щирими дитячими очима.


Увечері з роботи повернувся Павло. Яна зачекала, щойно він пройде у кабінет, і вийшла до Богдана. Той крутився біля авто.
– А, Яно! То як, ви ще не зважилися прогулятися зі мною, хоч би для вигляду?
– Знаєте, Богдане, мені не до прогулянок зараз.
– А що трапилося? – Богдан спохмурнів, але не припинив протирати ганчіркою скла.
– Дайте відповідь… Тільки кажіть правду: де їхня мати?
Отут він випростався та зітхнув, витираючи руки тією ж ганчіркою.
– Та кажу ж я вам: вона померла. Ви що, не вірите?.. Господи! Вона померла саме рік тому, у тій же лікарні, що й ви лежали. Хочете побувати на її могилі? Я допомагав Іринці кинути першу грудку.
– Ні, не хочу, – відповіла Яна.
Їй запаморочився світ, і вона присіла на капот автівки.


ЧАСТИНА ДРУГА

2.1

Сірий «Опель» поволі проїздив вузькою вулицею, сподіваючись знайти місце для парковки. Та увесь бік, відведений під парковку, вже заповнили авто, і щодалі, то щільніше. Як вони відчинятимуть дверцята, лише Богу й відомо. Дехто паркувався, перекриваючи іншим виїзд. Тільки навпроти банку залишався вільний простір, але там висів знак службової стоянки. Водій пошкодував, що не зупинився на початку вулиці.
– Треба було сюди не їхати, а відразу прилаштовуватися, де можна. І звідкіля цих автівок стільки поназбиралося?
Вони проїхали, не зупиняючись, повз банк.
– Агов, Сашко! Висади нас! – загукали з тильного сидіння.
– А де ви згодом мене шукатимете? – напоумив їх водій. – Зараз поглянемо, можливо, далі абиде припаркуємося.
Далі, втім, стан був не кращий. Їм довелося зробити коло й повернутися на висхідну позицію, де ще залишилося вільне місце.
– На це нема ради, – скорився він. – Доведеться вам шкандибати на власних.
Решта ззирнулася поміж собою.
– Тарасе!
– У чім річ? Удвох підемо.
– Ет, що за дурня, я ліпше тут чекатиму. Йди сам. Впораєшся, там і одному робити нічого. А виникнуть проблеми – телефонуй на мобілку. Нумо, Тарасе, попрацюй. Ти у нас наймолодший.
Насправді про вік не йшлося взагалі. Усі вони, четверо, були звичайнісінькі шмаркачі, що брак знань відшкодовували надлишком зарозумілості. Ясна річ, лише той, хто не знає нічого, вважає, ніби знає геть усе.
– Та ж вони і не визнають мене.
– Пусте, скажеш, від Єгорича.
Тарас неохоче узявся за ручку дверцят. Йому не подобалося, що його тримали на побігеньках, але напрямки відмовитися він таки не наважувався. А надто що дійсно пристав до групи пізніше за решту.
Його взяли з випробувальним терміном. Термін він витримав, але ставлення залишилося. Аби стати рівним, слід чекати рік, а може, й зо два, або удатися до вчинку, що відразу підніс би його в очах друзів. Призначення можна отримати з рук шефа, та повагу...
На чолі організації стояв колишній офіцер поліції, якого свого часу випередили по службі. Випередили внахабну. Хтось вміє підлаштовуватися під керівництво, а хтось надто самолюбний, аби принижуватися. Зачеплений за живе, поліціянт врешті-решт кинув службу та подався у бандити, знаходячи виправдання у тому, як з ним вчинили. Єгорич контролював заклади малого бізнесу, в котрих оберталася готівка. Великий бізнес був не про його зуби. Втім, ніхто зрештою не лічив, скільки у нього було цих малих точок, бо ніхто не знав, скільки людей насправді на нього працює. Він утримував і міську адміністрацію, і комітет національної безпеки, і, звісно ж, рідну поліцію, до неї він ставився з особливою зневагою. Носієм цих ідей ставали молоді кадри, що їх він успішно виховував на власному прикладі.
Тарас йшов, сутулячись та не витягуючи руки з кишень. Вітер налітав вихорами та міг навіть зірвати кепку з голови, шпурнувши її абикуди в болото чи під колеса проїжджаючого авто. Почав накрапати дощ. Наглі подуви вітру всипали дрібними бризками обличчя. Пішоходи порозкривали парасольки, тож тепер вони рясно маячіли у нього перед очима. Він вкотре з образою згадав друзів, що залишилися в автівці слухати музику.
За півметра побіч нього прошурхотіли автомобільні шини. Тарас скоса зиркнув у той бік та побачив, як «шестисотий Мерседес» нічного кольору, байдуже блиснувши темними вікнами, прокотив повз нього та звернув на єдину вільну ще службову стоянку під банком. Охоронець бачив, та змовчав. А цим, так взагалі все дарма, ще більше засмутився Тарас, проводжаючи «Мерседес» заздрісними очима.
Поки він автівку наздогнав, у ній відчинилися задні дверцята. Водій теж вибіг, прагнучи випередити, але не встиг. Звідти вийшла елегантна жінка, та, закинувши торбинку на плече, попрямувала просто до банку. «Шестисотий» з водієм, дамочка і банк. Тарас так задивився, що став ногою у глибоку калюжу. А, трясця його матері! – вилаявся він. Дама не потрапить у калюжу, її «Мерседес» стояв під самісіньким банком, і від стоянки до центрального входу провадив рівний, вимощений візерунчастою бруківкою тротуар.
Навпроти банку розташувалася невеличка забігайлівка із старою доброю вивіскою «Варенична», зберігши цю назву попри моду на макдональдси, чи то може, їй на злість. Завдяки банку тут ніколи не бракувало відвідувачів. Звідси Єгорич справляв найвищу мзду.
Тарасові не довелося порозуміватися з офіціянтом. Господар власною персоною саме знаходився у залі. Саме він його й упізнав.
– Що, Єгорич прислав? – здогадався він. – Гаразд, коли так, проходь.
Він завів його у свій крихітний кабінетик без вікон, розміром два на два – раніше це скромно називалося комірчиною. Навіть сейф не вмістився б. Через це, певно, він і зробив його вбудованим у стіну. 
Господар відлічив належну суму. Тарасові невтямки було, багато це чи мало, помітно для обігів закладу чи ні. З огляду на доброзичливий вигляд господаря, не дуже. Але Тарас за недосвідченістю помилявся: той попросту заздалегідь вирахував її з власних доходів. Сьогоднішня виплата була для нього за побіжну процедуру, та й край.
Гроші товстою пачкою щільно притулилися до грудей Тараса у внутрішній кишені. Це було нове для нього відчуття. Пачками гроші в кишені він зроду ще не носив.
Здалеку його побачивши, друзі прочинили дверцята. Тарас вліз на сидіння, та дверцят не зачинив. Виймаючи гроші, запропонував:
– Слухайте, ви собі їдьте, а я ще маю справу.
Ті пороззявляли роти з подиву.
– Яку таку справу? – примружився Сашко.
Але Тарас лише підморгнув та схопив парасольку, що лежала за бильцем.
– Вона вам однаково ні до чого! Зустрінемося над вечір!
Тим часом дощ припустив. Тарас не пам'ятав, щоб абиколи так радів дощу.
Увійшовши до банку, він одразу ж пошукав очима телефонний апарат внутрішнього зв'язку. Той висів на стіні, за двійко кроків до посту охорони. Знявши слухавку, він навмання натиснув декілька клавіш. Дослухався до гудка. Опісля поклав слухавку на місце та залишився чекати біля телефону, удаючи, буцімто номер виявився не вільний. Охоронець ковзнув по юнакові нудьгуючим поглядом та від цієї миті остаточно втратив до нього цікавість. Час від часу Тарас повертався до телефону, та номер, природно, досі був не вільний.
Нарешті вона з'явилася на сходах, сторожко стукаючи туфлями на високих підборах. Звужена донизу спідниця звабно огинала стрункі ноги – він чомусь був переконаний, що ноги у неї мають бути стрункі. Вдало дібрана зачіска робила її обличчя гарним. Тараса оповила приємна знемога. Знайомитися з нею саме задоволення. Охоронець також приділив їй значно більше уваги, аніж Тарасові. Ледве вона поткнулася йому на очі, він геть про Тараса забув.
Не чекаючи, поки вона зійде донизу, Тарас вийшов за двері. Дощ, йому наруч, періщив мов з цебра. Декілька чоловік вже ховалося від нього під захистом піддашку. Тарас розкрив парасольку. Збігла хвилина. Чому вона так довго? Затрималася біля охорони?
Та саме відчинилися двері, і він побачив Яну так близько, що втягнув носом пахощі її парфумів. Тонкий аромат, приємний!
Її брови зігнулися дугою на вигляд дощу. Тарас невимушено всміхнувся, як було не всміхнутися, коли поряд така жінка!
– Можна запропонувати парасольку?
У відповідь він упіймав її посмішку. Їй-бо, вона чарівна!
– Вельми вдячна, та на мене чекає авто, і воно тут, неподалік.
– Шкода! – відкугнувся він з удаваним розчаруванням. Як добре, коли сцена обмислена заздалегідь.
– Чому? – здивувалася Яна.
– Тому, що ви мені подобаєтеся.
– Ого! Так відразу? – засміялася вона.
– З першого погляду! – підтвердив він з неминучим пафосом. – З вами таке траплялося: ви людину бачите вперше в житті, а вам здається, ніби знайомі багато років?.. Невже ви зараз сядете, поїдете, і я вас вже довіку більше не побачу?
Вона завагалася. Її порвав жаль за наполегливого парубка. Зауваживши це, Тарас зраділо дістав з кишені складену банкноту у п'ять гривень та записав на чистому полі телефонний номер.
– Ось мій номер телефону, – пояснив він, простягуючи банкноту.
– У вас звичка залишати свої телефони на банкнотах?
– Це єдиний папір, який я завжди тримаю коло себе.
Вони наблизилися до автівки. Богдан бачив, що вона не одна й не вийшов відчинити дверцята, тільки штовхнув їх зсередини. З говірки, зі сміху він дійшов висновку, що Тарас коло неї упадає, тож насупився, відвернувшись і стежачи більше за тим, як працюють «двірники».
– Як! «Шестисотий Мерседес»?! – вигукнув Тарас з жахом. – Кого я випроводжаю?
Цю фразу він тренувався вимовляти на протязі усього часу, допоки стовбичив у банку.
– Не хвилюйтеся, – заспокоїла його Яна, – це не моє авто. Я лише гувернантка.
– І я б не проти стати гувернером, аби лише їздити на такій автівці.
Повірити так одразу ж він їй, певна річ, не повірив. Нехай і гувернантка, але вже якщо довіряють їздити у банк, то це про щось та свідчить.
Яна всіла до авто.
– Прощавайте.
Струмінь дощової води з його парасольки лився просто на верх кабіни.
– Не кажіть так! Я чекатиму на ваш дзвінок, – відповів він у розпачі, цього разу щиро.
– Тоді наберіться терпіння.
Богдан рвучко натиснув на педаль, аби змусити цього полюбовника відсмикнути руку, яку той нахабно поклав на автівку, нахилившись до її віконця. А подати б назад та проїхатися на повній швидкості тим самим шляхом! Ото була б втіха облити його з брудної калюжі! 
Тарас простежив очима за «Мерседесом», допоки той віддалявся. Зателефонує чи ні? – нервово кусаючи губу, запитував він себе. Та жодного разу не замислився над тим, чому її обличчя і справді видалося йому знайомим.

2.2

Яна так і не зателефонувала. Минув тиждень, і Тарас остаточно втратив надію.
Мабуть, слід діяти самому. Він спробував звернутися до господаря вареничної, котрий напевне мав би пам'ятати власника такого авто, скоро той час від часу навідується до банку. Можливо, водій заходив інколи щось перехопити.
Господар і справді бачив його, до того ж не раз, але розповісти міг небагато. А може, попросту не схотів: хтозна, що на думці у цих молодчиків?
Тарасові нічого кращого не залишилося, як звернутися по допомогу до приятеля.
– Сашко, справа у мене до тебе.
– Кажи, – той саме відкорковував банку з пивом.
Тарас важко зітхнув.
– Ця твоя дівуля в банку… Не дізнався б ти дещо для мене?
– В якому банку?
– Та ж тому, що навпроти вареничної. Мене цікавить власник «шестисотого Мерседесу».
Він гадав, Сашко здивується, випитуватиме – ані подобини. Той поставився до такого незвичного прохання напрочуд буденно. Відразу ж запитав:
– А що тобі треба про нього знати?
– Адреса.
– Адреса, та й годі? – Сашко відсьорбнув пиво з банки. – Ані скільки грошей у нього на рахунку, ані коли приїжджає за готівкою?
– Ні, лише адреса, – збентежено відповів Тарас.
– Припустімо. А Єгорич як же?
– Ні, не слід, аби Єгорич про це знав, – квапливо попередив він. – Облиш, адже не новина: з банками працюєш саме ти. Усі відомості звідти Єгорич отримує через тебе. Отож…
Той зробив наступний ковток.
– Питимеш?
Тарас заперечливо хитнув головою. Сашко сам допив пиво та влучно поцілив порожньою банкою до сміттєвого кошика.
– Оно який з тебе, виявляється, спритник! На себе кортить попрацювати? – він задоволено поплескав себе по животу, у якому вирувало пиво. – Ну, гаразд, дістану я тобі цей «Мерс». Та лише за однією умови: я у спілці!
Витерши губи долонею, він додав:
– І більше нікому анічичирк!
Натомість діяв він оперативно. Вже наступного дня адреса Павла була у Тараса в кишені. Сашко насварив пальцем:
– Але відтепер гляди у мене! Кинеш – довіку пам'ятатимеш!


Вуличка, на котрій знаходилася вілла Павла, рясно вся уквітчалася. На тлі фруктових дерев, що вбралися у білосніжні пелюстки, дражнили погляд лілові кетяги бузку, кокетно перекинувшись за огорожу. Повітря сповнювали п'янкі пахощі.
Перший поверх наріжного будинку засягала продовольча крамниця. Поряд розташувалося кафе, а у ньому бар, і бармен розливав алкогольні напої.
Тарас узяв порцію коньяку та влаштувався таким чином, аби бачити вулицю. Якщо вона проходитиме повз, він неодмінно її зауважить.
Клієнтів о цій порі було обмаль, як і покупців у крамниці, а невдовзі він взагалі залишився сам. Згодом забрів якийсь волоцюга у брудному плащі, похмелитися – що ще такому робити зрання? Він тихо наблизився до бармена. Той був у поганому гуморі (каса ж-бо порожня), та замахав на нього руками.
– Сьогодні нічого не дам, йди собі!.. Йди геть, кажу! Йди своєю дорогою!
П'яничка дав бармену спокій та розвернувся у Тарасів бік. Його великі очі по-собачому слізно уп'ялися в єдиного відвідувача. Бармен лише зітхнув та на знак безсилля скрушно похитав головою. По хвилинному спостереженні волоцюга наважився підійти ближче. Тарас мав своє на думці. Він дістав гаманець та через шинквас простягнув барменові купюру. Канюка з відродженою надією простежив очима за її переміщенням.
– Налийте йому, – промовив Тарас.
Надія переросла у спокійну впевненість. Бармен видобув звідкись зі споду пляшку й налив у склянку по вінця темнуватої рідини. П'яничка дбайливо звів склянку тремтячою рукою та пригубив, не сходячи з місця.
Тарас замовив дві канапки на двох блюдцях. Не наважуючись повірити у такий успіх, волоцюга з підлесливістю обережно підсів до нього разом із склянкою.
– Ви тут живете? – запитав Тарас.
– Я тут живу, неподалік, – погодився той, примудряючись водночас і розмовляти, і жувати, і потягувати вино; останнє, втім, він робив дуже статечно, ставлячись до цього наче до ритуалу. – Маю будинок, дружину, дітлахів. Але з ними теж часом буває нудно, у такому разі я вибираюся на прогулянку сам. Полюбляю зазнайомлюватися, заводити нові стосунки.
Неважко було здогадатися, що він це вигадав, та водночас волоцюзі бракувало уяви, аби задалеко відбігти правди.
– Проте ви знаєте усіх, хто живе на цій вулиці?
– Усіх, – погодився той, виразно хитнувши головою.
– А Павла Костирко – його ви також знаєте?
У голові співбесідника перебігав складний процес витягування з пам'яті.
– Будинок номер вісімнацять, – нетерпляче підказав Тарас. – Вілла з правого боку, штахети, обсаджені туями.
У міру осмислення обличчя співбесідника мінилося. Нарешті він перелякано прохрипів:
– Це чи не той, з вартівником, бороданем?
– Саме він! То вам відомо, хто у ньому живе?
Відповіді Тарас не отримав. Полишивши недоїдену канапку, волоцюга захопив лише склянку й пересів якомога далі. Тарас бачив, як здригалися його плечі, поки він допивав те, що було у склянці. Його напружена постава не залишала сумнівів: п'яничка відчуває на собі та незмірно боїться цього погляду в спину.
Тарас узяв собі ще коньяку.
Яну він зауважив, потягуючи третю порцію. Вона пройшла повз кафе до крамниці, і на руці у неї висіла не якась там косметичка, а господарська торба.
Ну то й що ж, міркував він. Не всі багаті тримають для цього прислугу. У молодої дружини більша потреба сидіти вдома, замість того, щоб запропаститися невідомо де і з ким. А коли вона не збрехала? То й нехай, утішив він себе, так воно, може, навіть і на краще: з гувернанткою більше буде шансів.
Він пішов слідом за нею. Зробивши закупівлю й повернувши у зворотний бік, вона зіштовхнулася з ним лицем до лиця.
– Ви? Що ви тут робите?
– Шукаю вас, – негайно зізнався Тарас.
– Ви божевільний!
– Хіба що геть трішки.
– Слухайте, але ж це позбавлене сенсу. Ви поводитеся, неначе якийсь... – вона затнулася, мала на меті сказати: «хлопчак», та враз усвідомила, що для нього це не буде приниження. Йому й виповнилося заледве років двацять, а щонайбільше двацять два, майже той вік, коли здійснюються найбезрозважніші вчинки. А з іншого боку, ця його юнацька щирість принадно впливала на неї, тоді як вона докладала максимум зусиль, аби його позбутися.
– Дозвольте принаймні, я допоможу вам нести торбу.
– Вона не важка.
– Пакет сметани, два пакети молока, два кіло гречки, півкіло сиру, – заходився перелічувати Тарас. – Що там ще?.. Томатний соус, мінеральна вода! Мої вітання! Ваша торбинка потягне кілограм на вісім.
Яна не втрималася від посмішки, хоча й обурилася:
– Та ви стежили за мною!.. Ну гаразд, – вона була змушена поступитися, – ось торба.
Перехоплюючи ручки, він мимоволі міцно стиснув її пальці власними. Вони у нього були тендітні, не знайомі з грубою сільською працею. Яна відчула прискорене биття серця. Дивно, як такий випадковий дотик міг зробити більше за тиждень наполегливого упадання? Але що сталося, те сталося, відчуття було їй за втіху.
Вона навіть вимовити будь-що не наважилася – аби не зрадити себе голосом.
– Ви мали мені зателефонувати, – нагадав він, і голос його теж змінився.
Їй довелося відповісти.
– Я вам нічого не обіцяла.
Вона відповідала якнайкоротше, та згодом необхідність замислюватися над відповідями увільнила її від цього збентеження.
Вони наблизилися до брами.
– Мені можна увійти? – запитав він.
– Це не мій будинок, – відказала вона, потягнувшись за торбою.
Тарас неохоче поступився, принаймні стосовно торби. Цього разу вона подбала, аби їх руки не торкнулися.
– А чий же тоді?
– Адже я пояснила вам: я лише гувернантка.
– Проте ви ж у ньому живете?
– На правах гувернантки, – підкреслила вона. – У мене власний покій, та й годі.
– Принаймні гостей гостити ви у змозі?
– Родичів – так.
– Надто суворий у вас лад! Гаразд, тоді я буду вам за брата.
– Це неможливо!
– Хіба?
– Мій господар цілком обізнаний щодо моєї сім'ї, він добре знає, який завстаршки мій брат, і що мене він спроможеться відвідати не раніше, аніж за рік.
– А це чого ж?
– Бо зараз він сидить за гратами!
– Авжеж, справді вагома причина, – замислився Тарас. –  Та зрештою я міг би стати... Ви звідки приїхали?
– Я з села.
– Чудово! Вважатимемо, буцімто ми з вами односельці.
– Що за маячня! Погляньте лише на свої долоні. Хто вам дійме віри? Та у вас за кілометр видно розпещеного міського гультяя.
– А на селі, що, немає гультяїв?
– На селі геть усі працюють. А гульвіси біжать до міста.
Вона ще повагалася.
– Гаразд! На сантехніці знаєтеся бодай трохи?
– Ще б пак!
– От і добре. У дитячій вбиральні зле стікає вода. Мабуть, діти щось вкинули до унітазу. Цілісінький тиждень прохаю Богдана почистити каналізацію, де там! Для нього, бач, забрудна це праця!


Знадвору долинув автомобільний гудок. Так Богдан зазвичай сигналив вартівникові. Яна спохопилася.
– Це діти! Богдан привіз їх зі школи.
Найперша вбігла Іринка, побачивши незнайомого, вмить заклякла на порозі. Услід повагом увійшов Дарко. Зупинившись позаду неї, з цікавістю зиркнув у бік гостя. Ввічливо привітався, торкнув за плече Іринку. Та теж привіталася. На цьому – край.
– Чи можна, ми пройдемо до себе?
– Ідіть, переодягніться та вмивайтеся. Тільки не баріться. Обід вже готовий... Стривайте, я вас не познайомила. Це мій односелець. Він тут у справі. До речі, я попросила його почистити каналізацію.
– Он як, то він водопровідник! – здогадався Дарко. – А я вже вирішив, ніби він попросту ваш односелець.
Вона почулася ніяково, не знаючи, що ще вигадати. Та діти не чекали на продовження: справи дорослих, це справи дорослих.
– Милі дітлахи, – зауважив Тарас, дивлячись їм у спини.
– Ще б пак! – ззаду пролунав басистий голос Богдана. – Скоро такими їх вимуштрували… То ви односелець? Ти ба, і на гадку не спало б! – додав він, кепкуючи з того.
Яна з Тарасом перезирнулися.
– Гаразд, я, мабуть, піду, – нерішуче промовив Тарас. – Коли ще щось знадобиться, зателефонуйте мені. Адже у вас є мій номер телефону?
Вона відпровадила Тараса до брами й повернулася в будинок. Богдан і досі був у вітальні.
– Не кажіть нічого панові Павлу, – попросила вона.
– З приводу каналізації чи з приводу... вашого краянина?
– Звідки у вас на нього зуби? Він вам на разі нічого поганого не зробив.
– Мені – ні. А вам?
Яна сплеснула у долоні.
– Послухайте, Богдане. Я вам довіку вдячна за ту турботу, якою ви мене оточили, та лише маю прохання: не втручайтеся у моє особисте життя! Він не мій хлопець, якщо ви це мали на увазі, проте у власному виборі я перебудуся самотужки!
Яна так рвучко розвернулася, що догори злетіла пелена її сукні. На півдорозі вона спинилася.
– Що б ви сказали, якби хтось надумав давати мені поради, як поводитися з одруженими ловеласами?
Лють минула, та Яна надалі перебувала під враженням їхньої розмови. Начепивши фартуха, вона розставляла куверти. Діти з'явилися, як завжди, без запізнень. Рука Дарка лежала на Іринкиному плечі. Він підвів її до столу, допоміг висунути стільця, й лише тоді сів на своє звичне місце, вражаючи Яну зразковим вихованням.
Цікаво, якої вони думки з цього приводу?
– Ви також гадаєте, ніби він мій залицяльник? – несподівано для самої себе запитала вона.
Дарка питання не здивувало, у кожному разі, не застало зненацька.
– Навряд, на залицяльника він не надто скидається: значно молодший за вас.

2.3

У кімнаті Дарка світилося; світло добувалося крізь щілину у дверях. Час був пізній, тож Яна увійшла, аби укласти його спати.
Дарко лежав у ліжку, на боці, та, підперши голову напівзігнутою рукою, читав за світла від нічника.
Яна мала на меті зробити йому зауваження, та не спромоглася, вражена живим, зосередженим поглядом, спрямованим у книгу. Дарко відволікся від читання та звів на неї вдумливі очі. Скуйовджене волосся падало йому на чоло. Ні, цієї миті несила їй бути суворою.
Вона сіла на ліжко.
– Що ти читаєш?
Він показав обкладинку. Яна була шокована: буддійська філософія! Чи не занадто умоглядна література для чотирнацятирічного підлітка?
– Ти все розумієш у ній?
Дарко ствердно хитнув головою.
– Чи не заскладно це для тебе?
Він хитнув заперечливо.
– А чому ти обрав саме буддизм? Чому, наприклад, не Новий Заповіт?
– Там нудно читати, – відповів він, сквасивши губи.
– Буддизм віддалений від нашого побуту.
– Оце й добре.
Яна встала, усвідомивши, яка поміж ними прірва.
– Це правда, що індійським йогам до снаги переселятися з одного тіла в інше? – зненацька почула вона.
Ймовірно, його надто цікавило це питання, якщо він наважився задати його їй. Яна замулялася.
– Бачиш, мені важко відповісти, у моєму селі сповідають іншу релігію. Хоча, можливо, серед індусів щось підхоже і трапляється, – додала вона якомога ухильніше.
Дарко, певне, збагнув, що від неї йому нічого не домогтися, та вкотре уп'явся в книгу. Вона з обережністю нагадала йому, котра година. Він слухняно (як завжди!) відклав книгу й навернув на себе ковдру. Яна лише сама згасила світло.
– На добраніч, – побажала вона.
– На добраніч, – відповів він незворушним голосом. Жодної образи, ані тобі навіть натяку, немов тільки й мріяв, аби його уклали спати.
Опинившись у себе, Яна приготувала ліжко й переодягнулася у нічну сорочку. Та усвідомила, що не засне. Щойно вона уклала Дарка, а от самої сон не брався. Крізь відчинене вікно потрапляло тепле травневе повітря, напахане бузком. Обійстя добре освітлювалося – чи то повним місяцем, чи то віддзеркаленням вуличних ліхтарів. Ні, вирішила вона, радше таки місяцем. Місяць романтичніше.
При вимкненому світлі вона постояла біля вікна, насолоджуючись пахощами бузку. Єдиний звук, що сповнював нічну тишу, це був шелест у верхівках дерев.
Рипіння петель, що долетіло, як їй видалося, звідкілясь згори, ні з чим не сплутаєш. Вона наставила вуха. Знову шерехи. Так, тепер Яна не мала сумніву, що чула рип, але звідки? Лариса чула кроки згори. Цілком можливо, що й сьогоднішнє рипіння долинало звідти ж. Мурашки поповзли спиною.
Яна покартала себе: от і вона потроху божеволіє. Де ж там двері? Поза однією, звісно. Та кожен, хто побачить на власні очі той іржавий замок, зрозуміє, що його вже рік ніхто не торкався.
А все через те, що ночує вона у тому самому покою. Мабуть, ця кімната якась заворожена. Немов сліди минулих жахіть поховалися й тепер вилазять зі шпар, аби катувати наступну жертву.
Щось їй підказало визирнути за двері, і вона відчула неймовірне полегшення: Іринка, заспана, навмання дибала коридором, намагаючись продерти очі.
– Іринка, дитинко, ти заблукала?.. Ходімо, я відведу тебе до твого ліжечка.
Яна узяла її за руку, та коли відірвала руку від очей, її очі так і залишилися заплющеними.
Вона повернулася назад до себе, і хоча страх минув, досі була схвильована. Ні, так їй не заснути. А варто б: завтра раненько вставати, готувати сніданок, дітей випроводжати до школи. Вона зійшла поверхом нижче, знайшла в аптечці снодійне. Мабуть, те саме, що його приймала Лариса. За згадки про неї Яна повсякчас щулилася. Як воно зрештою чужий острах передається від людини до людини! Вона уявила, як би-то їй запропонували податися до божевільні.


Вранці, одразу ж по сніданку Павло запропонував Яні зайти до нього в кабінет.
– З вашою появою Дарко почав робити успіхи.
– Боюся, що тут немає моєї заслуги. Хлопчик докладає зусиль, та й годі.
– Не скромничайте. Ви справляєте на нього добрий вплив. Він став краще вчитися. Лише погляньте на його оцінки! З трьох предметів вони виросли на два бали, та ще з трьох – на один бал. Повний успіх, що й казати! Зізнаюсь, Яно, за той час, який ви у нас, я ще жодного разу не пошкодував, що узяв вас на службу. А сьогодні змушений підвищити вам платню. Саме так! Але я це роблю з великим задоволенням, – додав він, посміхнувшись.
Яна збентежено подякувала. Павло розгорнув теку, що лежала на столі.
– А зараз, ось у якій справі я вас запросив, – він показав документ. – Чи знаєте ви, що це таке?.. Це банківське повідомлення. Репетитор мого сина з англійської повернула гроші, які я щойно переказав на її рахунок. Щомісяця я переказую одну й ту ж суму, і досі заперечень не було. До того ж, коли вимагають більше, це ще дається збагнути. Та коли відмовляються... Прохання до вас, Яно, з'їздити до неї та з'ясувати, що сталося.
– Неодмінно, пане Павле.
– Ось вам її адреса. Втім, Богдан знає, як її знайти, він вас і відвезе.
– Не завдавайте собі думки, – зауважила вона, поглянувши на адресу. – Це поруч.
– Пусте, який там клопіт!.. Отож, я на вас розраховую.
– Авжеж, – вона дійшла висновку, що це край, та з адресою в руках зібралася йти геть.
– До речі!
Яна зупинилася.
– Пригадую, я обіцяв знайти того, хто стягнув з вас мешти тоді на вокзалі. А відтак, дещо вже відомо. Найпевніше, це людина Єгорича. На загал, прізвище його насправді Єгоров, хоча кличуть Єгоричем. Місцевий авторитет. Вокзал – його територія. Решті туди й не поткнутися, – він додав. – Теоретично міг ще бути, звісно, хтось з пасажирів, як-не-як, вокзал. Та тільки це малоймовірно. Щоб при очах у всіх? Та й поліції там завжди до лиха. Ні, для чужинця це вже нахабство понад міру. Радше, то були свої. Стягнули жартома.
Яна запротестувала. Їй видалося обурливим, аби така поважна людина, і гаяла через неї час. А поза тим, вона не мала нікому за зле.
– Пане Павле, дарма ви! Адже все перемеженилося.
Та Павло був непохитний.
– Ні, ні! Ви майже як член нашої родини. Через якогось негідника ви потрапили до лікарні, а він ані гадки про це. Годі! Навіть не намагайтеся умовляти! Хай там як, а я довідаюся, хто це зробив, та покараю його.


Яна не схотіла їхати з Богданом, тож зателефонувала Тарасові. Богдан вкотре їй дорікатиме, навіть у його мовчанні вона відчувала докір.
Натомість перед Тарасом вона залишалася у боргу за каналізацію. Для нього це було неможливою самопожертвою. Насправді він нічим особливо не вирізнявся. Посередність з кожного погляду. Єдине, що в ньому приваблювало, то це залишок юнацької наївності, яка дозволяє споглядати на світ з незникаючою посмішкою та без одвічних сумнівів у власній правоті. Ось чого бракувало самій Яні, тож, мабуть, це й вплинуло визначально на вибір поміж претендентами.
Заради неї він позичив старенький «Опель» у приятеля та під'їхав до брами саме об одинацятій, як вона й вимагала.
О цій порі дня репетиторша була на роботі, тож вони поїхали відразу до коледжу, де вона викладала. У викладацькій їм відповіли, у якому класі та мала уроки; залишилося дочекатися перерви.
В очікуванні дзвінка на перерву Тарас заатакував її пустопорожніми запитаннями. Хто вона за фахом, за віщо ув'язнили її брата, на що саме хворий батько тощо. Яна втомилася відповідати. І чому це так когось цікавить? Неначе йому до снаги скоротити термін покарання чи вилікувати батька. А він вже охочий до нових подробиць.
– Як ви стали гувернанткою?
Яна зайшла у глухий кут. Бракувало їй тут історії щодо принца, ворожки та пророцтва!
– Пан Костирко побачив мене в лікарні. Він там був … з добродійною місією. Подарував мені… домашні капці. Це було дуже зворушливо.
– А ви що робили в лікарні?
– Я мала запалення легенів, у важкій формі. 
– Справді? Неабищо! 
– Пусте, вже все позаду.
– Та яким чином це вам надало?
Отакої, тепер доведеться розповісти, як її визули на вокзалі холодної березневої ночі. Чи може, вечора? Ні, радше, це був пізній вечір.
Та на щастя, пролунав дзвінок, позбавивши її необхідності відповідати. Учні повисипали з класів. До них наблизилася сухорлява жінка з прямими сивими пасмами, скромно підтятими у коло.
– Ви, мабуть, з приводу Дарка? – запитала вона. – Я його репетитор.
– Дуже приємно, – відгукнулася Яна. – А я – його гувернантка, – слово це пролунало якось принизливо у стінах коледжу, тож вона одразу виправилася. – Вихователь.
Та суворо хитнула головою.
– Зрозуміло. Тож я вас слухаю.
– Радше ми до вас матимемо запитання, – Яна витягла з торбинки банківську виписку. – Пан Костирко очікує, що ви поясните йому ось це.
Репетиторша, поквапно надівши окуляри, які тримала в руках, мигцем зиркнула на роздрук.
– Чому я не взяла у нього гроші? – запитала вона, ховаючи окуляри до футляру. – Та власне через те, що я беру платню лише за виконану роботу. Цього, як і минулого місяця, Дарко пропустив чимало занять. Ваш пан Костирко виявляє зайву щедрість, надалі платячи, як і раніше, та я не в змозі прийняти такий подарунок.
– Перепрошую, але я чогось не добираю, – визнала Яна. – Наскільки мені відомо, Дарко ретельно відвідував усі уроки. Протягом останнього місяця, принаймні, відколи я почала працювати.
– Хвилиночку! – репетиторша увійшла до вчительської і повернулася з записником та окулярами напоготів. – Зараз я вам скажу напевне… – вона погортала сторінками. – Ось! Останній місяць. Замість належних восьми занять Дарко відвідав лише чотири. Половину він пропустив! – вона з тріском згорнула нотатник.
Яна розгубилася.
– Але щоразу його підвозив наш водій, просто під двері. Як же це можливо?
Репетиторша зметикувала скорше за неї.
– Дарко пояснив, що отримав травму під час тренування з дзю-до, і йому призначили фізіотерапію. Відтак іноді він пропускатиме уроки. Але водночас аби я не турбувалася: платитимуть мені як і давніше. Тож я і не зважала на його відсутність.
– То ось у чім річ...
– Але ж ви розумієте, пропуски – пропусками, а гроші я брати, звісно, не могла. Як подивляться на це мої учні?
Яну немов струмом уразило. На пам'ять навернулися усі згадки дітлахів про маму, і їй зробилося млосно. Куди це Даркові знадобилося так таємничо зникати над вечір? Тьху, яка нісенітниця! – покартала вона себе. Але думка настирливо кружляла десь поряд, ладна будь-якої миті повернутися та посісти домінуюче місце у голові.
– Ви слухаєте мене? – здається, репетиторша помітила її неуважність.
– Даруйте! – проказала Яна. – Чи не важко вам поглянути, у які дні Дарко був відсутній.
– Немає потреби дивитися! Це було щосереди. Легко запам'ятати: завжди в середу, – впевнено відповіла репетиторша.
Подякувавши, Яна збуджено схопила Тараса за рукав та потягнула надвір. Не маючи й гадки ні про що, Тарас поміж тим дозволяв виробляти з собою все, що їй заманеться.
– Це вона! Безперечно, вона! – повторювала Яна гарячково.
– Хто – вона?
Запитання дорівнювало зимному душу. Яна схаменулася. У черговий раз вона засоромилася: хто б на здоровий глузд дійняв цьому віри?
– Маємо сьогодні вівторок, – пригадала вона. – Завтра спробуємо це з'ясувати. Тарасе, ви мені потрібні завтра вдруге, з вашою автівкою.
– О котрій? – запитав він, навіть не поцікавившись, навіщо.
– О пів на восьму. Лише не під'їжджайте надто близько до будинку, аби вас не зауважили… А ліпше чекайте на мене за рогом.


Яна жодним словом не обмовилася у розмові з Павлом про відвідини репетитора. На той випадок, якби він запитав сам, відповідь була напоготові. Вона збрехала б, що не застала її, та що поїде вдруге. Проте Павло не запитав, а отже, не надавав цьому великого значення. Хоч би він якнайдовше не згадував про своє завдання.
У призначений час Тарас чекав на неї за рогом. Яна удала, начебто забула купити щось там на сніданок, та побігла з господарською торбою до крамниці. Минувши крамницю, вона завернула за ріг, де й побачила автівку Тараса.
Торба полетіла на заднє сидіння.
– Будьте уважні, – наказала вона. – Не прогавте, за мить Богдан виїжджатиме з Дарком.
За декілька хвилин і справді «Мерседес» виткнувся на шосе. Тарас дав йому від'їхати, а тоді поїхав назирці.
Богдан завжди дотримувався правил. Це дозволяло їм без зайвих зусиль тримати «Мерседес» на оці. Зупинився він, як і слід було сподіватися, під будинком репетиторши. Дарко вийшов з авто й зник за парадними дверима. «Мерседес» від'їхав, та згодом мав повернутися, аби забрати Дарка після уроку.
Яна звеліла Тарасові стежити за парадним. Так і є: Дарко вийшов, ледве встиг поїхати Богдан.
– От, шибеник! – не втрималася вона.
Дарко зупинив таксі.
– Їдьте обережно назирці, – наказала вона Тарасові.
Таксі привело їх на околицю міста, у район одноповерхових будиночків з городами та садами. Ці не так вражали, як вулиця Павла, та сади квітнули не гірше, затуляючи затишні обійстя молодою зеленню.
Втім, тут будь-яке авто відразу впадало в око, тож вони зупинилися здалеку від того місця, де вийшов Дарко.
– Ходімо, – звеліла Яна, і перша вийшла з автівки.
Вони наблизилися до хвіртки, за якою той щез, зустрінутий господарями. Живопліт з дикого винограду був за непоганий заслін, старий сад потонув у сутінках, але те, що в будинку світилися два вікна обабіч рогу, на очі давалося й звідси. Втім, нараз не підійти: подвір'ям вільно сновигав чималих розмірів пес, і навіть без своїх іклів він здійме такий гавкіт, що з господарів душу витрусить, а змусить визирнути.
– У вас не знайдеться нічого їстивного? – поцікавилася Яна.
– Тільки шоколад, – пригадав Тарас.
– Давайте-но його сюди, – зажадала вона незворушно.
Він пішов до автівки й повернувся з початою плиткою шоколаду.
Яна поволі прочинила хвіртку. Собака загрозливо загарчав, шерсть звелася дибки. Та Яна, виросши на селі, чудово знала, як з таким поводитися. Вона сіла навпочіпки й надломила шматочок плитки. Приваблений шелестінням фольги, пес уп'яв очиці у шоколад. Яна кинула першу принаду. Той обнюхав, лизнув язиком раз, вдруге. Прийшлося до смаку: зжер усе та ще й облизнувся.
– Ага, бачиш, я знала, що тобі засмакує, – примовляла Яна, відламуючи наступну порцію.
Останній, найбільший шматок пішов просто з долоней. Вона встигла почути делікатний дотик зубів.
– Гаразд, ось ми і заприятелювали, – констатувала вона, пригладжуючи собачі вуха, допоки той був заклопотаний шоколадом.
По тому Яна звелася на ноги та вимощеним хідником неквапливо наблизилася до будинку. Пес завинившим поглядом простежив за нею, неначе усвідомлював, що отримав хабаря, та тепер вже нічого не вдієш. Виляючи хвостом, поплентався услід.
Яна надибала порожнє відерко, перевернула й стала на нього, тримаючись за підвіконня.
Посеред великого покою стояв овальний стіл, якісь люди снували туди й сюди, про щось сперечалися, а згодом узялися розсаджуватися довкола столу. Серед них був і Дарко.
Поміж тим Яна зауважила, що вікно на іншому боці відчинене, тож перейшла туди, прихопивши з собою відерко. Можливо, брязкання відром привернуло увагу, бо всередині запропонували вікно зачинити. Вона швидко пошукала очима навкруги. Нахилилася, підхопила з землі сучок, і саме вчасно пропхала його у щілину. Вікно до краю не зачинилося. Звідти долинув голос, що належав, мабуть, господині дому:
– Гаразд вже, нехай так і залишається. Аби зашторити.
На обох вікнах позасували щільні штори. Навіть люстра, підвішена до стелі, ледь туманіла у світлому прямокутнику вікна.
– Зберіть думки докупи, – почула вона. – Згадуйте його.
Крізь щілину добувався голос медіума, що наполегливо викликав духа.
– Він відмовляється з нами спілкуватися, – раптом сповістила господиня-медіум. – Його щось турбує. Чи є серед нас хтось, хто не налаштований виявити належну йому повагу?
Знову дзвякнуло відерко, нестійке на кострубатій цементній поверхні. Яна злякалася: вона уявила, як цієї миті усі повертають голови до вікна.
Більше не дбаючи про збереження тиші, вона зіскочила на землю й побігла до хвіртки.
– Хутчіш! – гукнула вона Тарасові. – Їдьмо, допоки нас не побачили!


Далі відкладати було нікуди, і того ж таки вечора Яна повідомила Павла про свій візит до репетитора. Що вона, природно, замовчала, то це заміський будиночок та, відповідно, захоплення Дарка спіритизмом. Даркові доведеться шукати власне виправдання прогулам, та це найбільше з того, що вона спромоглася для нього зробити.
Як і слід було сподіватися, Павло знавіснів. Очі йому набігли кров'ю.
– Покличте мені його, – вочевидь притримуючи гнів до зустрічі з сином, звелів він.
Дарко готував уроки у своєму покою. Дивлячись на цього тихого, скромного хлопчика, вона віри не йняла, що лише кілька годин тому цей скромний тишко таємно відвідував сеанси спіритизму.
– Продовжиш пізніше, – сказала вона. – Батько тебе хоче бачити.
Він сприйняв це як щось буденне. Яна спробувала якось попередити його, підготувати до розмови з батьком.
– Чому ти не був сьогодні на занятті у репетитора? – вона упіймала його нашорошений, ворожий погляд. – Тобі доведеться пояснити це батькові.
Вона ще не доказала, а вже збагнула, що цей погляд приховував. Авжеж, він вважає її головним винуватцем: певне, вона рознишпорила, що він прогулює уроки, й розповіла таткові. Поза сумнівом!
І спробуй тепер поясни, наскільки він помиляється!
Дарко вибіг з кабінету з тремтячими губами. Яна пішла слідом за ним. Нехай ще не добрала слів, аби його заспокоїти. Сподівалася, що слова надійдуть самі.
Ще за дверима вона почула здушене волання:
– Мамо, мамо!
Яна нечутно увійшла до покою. Та попри стишену ходу він однаково її почув.
– Навіщо ви прийшли? – запитав він, розмазуючи сльози по щокам.
– Попросту потеревенити.
Їй здалося, ніби він презирливо усміхнувся – крізь сльози, що дотепер викочувалися з очей.
– Дякую! Не потрібна мені ваша розрада.
– Куди ти так квапишся?
– Від вас мені нічого не потрібно, – правив він своєї.
– Ти помиляєшся, гадаючи, ніби я зичу тобі зла.
– Ніхто не бажає мені зла: ані ви, ані батько. Звідки вам прийшло, ніби я так гадаю? Ви лише відповідаєте за моє виховання, та й годі. Це ваш обов'язок. Хіба ні? Тоді з якої речі мені на вас гніватися?
З кожним наступним словом сльози висихали. Яна помітила, що його мова ставала чимраз спокійнішою, зваженішою, відчуженішою.
– Зараз твій батько донезмоги оскаженілий. Та завтра вранці я спробую з ним побалакати.
– Та невже? І що ви йому скажете завтра? Що ви його обдурили? Що ви усе це вигадали, задля сміху?.. От бачите! Ви вже зробили свій вибір, а зворотного шляху немає!
Яна прип'яла язика.
– І не турбуйтеся, за мене буде кому заступитися. А от вам… Краще б вам подбати про себе.
– Що ти маєш на увазі?
– Повертайтеся у своє село. Вона не дозволить вам посісти її місце.
– Хто – вона?


Яна вже й не сподівалася заснути. То вона сиділа перед люстром, розчісуючи волосся, то обточувала нігті. Спробувала читати книгу, залишену Ларисою. Та як книга не йшла до голови, так і сон не брався.
Нарешті вона згасила світло й спробувала заплющити очі. Але вкотре все пішло на марне. Допоки вона переверталася з боку на бік, зробилося спекотно. Яна звелася з ліжка, підійшла до вікна. Відчинила обидві стулки. Лагідний вітерець роздмухав нічну сорочку. Вона озирнулася. Місяць залишив дивовижну, живу тінь на підлозі.
Вона зачинила вікно й повернулася до ліжка. Можливо, втома колись своє візьме.
Лежачи в ліжку, вона уп'ялася в стелю. 
Аж раптом згори долинув стугін. Яна здригнулася. Втім, вона була упевнена, що це їй лише примарилося.
Наступний звук нагадав скрегіт пересовуваних меблів.
Згодом вона почула даленіючі кроки.
Вона не спала, їй не наснилося, походження звуків не залишало жодних сумнівів. У зачиненій мансарді, яку протягом року не відвідували, хтось перебував.

2.4

Вранці, з'явившись до сніданку, Павло побачив Яну та скрушно похитав головою.
– Еге, та ви на себе не схожі! Що з вами таке?
– Насіли нічниці.
Дарко і оком не зморгнув. Іринка теж схилилася над своєю тарілкою.
– Я знаю, чому ви зле спите. Це все маячня божевільної так на вас вплинула! Я вас розумію. Сам ледь не відбився глузду. А до того ж на додачу цей ніж! Навіть коли вона далеко, все одно вдається їй нагнати страху! Ні, доведеться таки підготувати для вас інший покій, аби нічого не нагадувало про неї.
Яна змовчала. Щойно він покінчив зі сніданком та, пославшись на термінові справи, квапливо пішов, вона поглянула на дітей.
– Ми з вами проминули поминальне воскресіння, еге ж? Хоч як, а нам попри це слід з'їздити на цвинтар, покласти квіти на могилу вашої матері.
Вона мала на меті побачити їхню реакцію.
Іринка перша накопилила губу.
– Це брехня! Мами немає на цвинтарі.
Яна вигнула брови.
– А де ж вона тоді?
– Хіба ви не знаєте: коли тіло заривають у землю, душа відділяється й літає довкола. А згодом вона повертається в іншому тілі.
– Авжеж, та для цього їй треба народитися вдруге, – Яна пригадала запитання Дарка щодо переселення душ, і подивилася йому у вічі, в очікуванні, що він скаже.
– Мама не любить, коли ріжуть квіти, – озвався він.
Це «не любить» у теперішньому часі шмагнуло по ній дужче за Іринкину інтерпретацію вічного життя.
По сніданку вона зателефонувала Тарасові з проханням негайно приїхати.


Приятелі сиділи удвох в автівці.
– Слухай-но, Сашко, я маю змотатися в одне місце.
– Знову знадобилася тачка?
– Цього разу – ні. Але Єгорич, ти ж знаєш, будь-коли може зателефонувати, а я не у змозі буду відповісти по стільниковому, та не хочу, аби він знав.
– Знову рандеву? – здогадався той. – Довго ти ще марудитимешся з цією своєю кральою? Час до справи братися. Пам'ятай, що ти мені обіцяв! Грошики твого пана Костирко коли лічитимемо?
– Та не забув я. Тільки не все так просто.
– Облиш! Тобі що, потрібна моя допомога в ліжку?
– Не в цьому річ, – спохмурнів Тарас.
Сашко не повірив.
– А в чому ж тоді?
– Я не можу отак відразу. Не трапилося слушної миті.
– Що?!.. Брате, годі мені тут локшину на вуха вішати! Ти підбираєшся до неї вже третій тиждень. Третій тиждень поспіль ти коло неї упадаєш, та жодного пуття! Ех, Тарасе, Тарасе! З такою простою роботою, та й то ради собі не даси.
– Спробував би ти чужі клозети чистити, – образився Тарас.
– Атож, тобі вже напевне, лише коло цього й ходити! – розреготався приятель. – Саме по тобі праця.
Тарас скривджено змовк.
– Гаразд, не знічуйся. Їдь до неї. Та якщо за тиждень надалі казатимеш, що ти з нею ще не переспав, я тебе перестану поважати... як самця.


Тарас приїхав, вже коли нікого не залишилося в будинку, поза Яною. Діти давно були у школі, і Богдан щойно повіз Павла на роботу. Лише мовчазний вартівник, користаючись з погожого дня, грівся на осонні біля воріт.
Йому, як сторонній людині, вона довіряла більше за будь-кого. Решта пам'ятали Ларису, були ситі нею досхочу, і можна уявити їхню реакцію, якби вони почули чергову розповідь щодо привидів.
Тарас вислухав її, зберігаючи спокій. Не тому, що повірив у духів, котрі блукали тривожними ночами, а лише згадуючи приятеля, що нетерпляче напосідав на нього в очікуванні власної частки.
– Ну, не знаю… – невпевнено знизав він плечима, та запропонував оглянути будинок.
Яна своєю чергою лише на це й чекала, відтак дуже зраділа. Передусім вони обійшли будинок зовні. Згодом пройшли усіма покоями долішнього поверху, підійнялися на другий та оглянули його увесь. Проте нічого підозрілого не виявили. Тарас висловив припущення, що дивні шерехи могли бути наслідком якогось звукового ефекту, тож вони вдалися до наступного експерименту: Яна залишалася у власному покою, а він під цей час ходив по всіх усюдах, здіймаючи грюкіт. Але все марно. Інколи він так грюкав, що вона чула його крізь двері, а проте – нічого схожого на нічні шерехи, котрі виходили згори.
Тоді Яна вказала на сходи, що провадили до мансарди.
Вона розповіла все, що чула з цієї таємничої історії від інших. Про те, як Павло влаштував її для своєї дружини, що захоплювалася малюванням. Як згодом витурив її з дому, як дружина померла, а мансарду зачинили, і що відтоді туди ніхто ані ногою. Навіть на Тараса вона справила враження. Він зійшов вузькими сходами та з знанням справи оглянув іржавий замок, що висів на такій же проржавілій клямці. Яна запропонувала йому ліхтарик та лупу.
– Маєте рацію, – підтвердив він, врешті випроставшись. – Ці двері не відчиняли оддавна, щонайменше, рік.
Спустившись донизу, він розгублено почухав потилицю:
– Слово честі, я навіть не знаю, що й казати.
– Все й так зрозуміло! Ви не хочете визнати, що маєте справу з звичайнісінькою психопаткою!.. Та я не психопатка, і те, що я чула, я чула насправді! – обурилася вона. 
– Яно, не візьміть це на власний карб, та якщо ви пройдете палатами божевільні, почуєте те ж саме.
– Авжеж! – відвернувшись, з болем вигукнула вона. – Там мені й місце!
Вона швидко пішла коридором у напрямку до виходу, він її наздогнав.
Можливо, зараз саме час? Досі жодного разу не трапилося йому нагоди наблизитися до неї так само, як того дня, коли він допомагав їй нести торбу. Тарас давно мріяв відтворити цю мить. Він сподівався, що коли візьме її долонь у свою, як тоді, це схилить її до близькості. Та він не знав однієї речі: якщо робити це з наміром, пуття не буде.
Яна вихопила руку.
– Даруйте, Тарасе. Але зараз вам краще піти геть. Я волію залишитися сама.
Богдан вдруге примудрився привезти дітей зі школи до відходу Тараса. Якимсь дивом почувши від вартівника (найпевніше це було на мигах), що у них саме гостина, він негайно підшукав привід, аби зазирнути до будинку.
– Ви тут, Яно? – побачивши Тараса, він розсипався у перепросинах. – О, даруйте, я не знав, що у своєму покою ви будете не сама. Сподіваюся, я не став вам на заваді?
Він казав так, немов на цю мить вони щонайменше цілувалися. Яну дратували його натяки.
– Ви прагнули мене бачити? – запитала вона сухо.
Богдана анітрохи не зупинив її тон.
– Втім, я можу зайти й пізніше, – він навіть відступив на крок, на підтвердження цього.
– Чого це раптом?.. А втім, як завгодно! Зрештою, я вас не кликала! – вона запаленіла гнівом.
Яна цілком усвідомлювала, у якому світлі її виставляють, та їй було байдуже. Бувши чоловіком, послала б цього Богдана куди далі.
– Що це ви там усе мимрите?
Як не дивно, а їй вдалося покласти край ревнощам. Богдан ніколи Яну такою не бачив, тож здогадався, що з нею щось негаразд.
– Даруйте, – збентежено повідомив він, – та річ у тім, що на завтра в Іринкиному класі призначені батьківські збори. Але дівчаток попередили, аби з'явилися мами. Я не мав упевненості, що вона вам перекаже, бо не вважає… 
Яна все чекала, коли Богдан докаже, та йому немовби язика заціпило. Тоді вона доказала за нього:
– …Не вважає мене гідною замінити її маму? Ви це мали на увазі?
– Ви вгадали, – видихнув він.
– Від неї ви дізналися?
– Ні. Мене повідомив класний керівник.
– Дякую, що попередили.
Їй би не завадило якось дійти згоди з Богданом, спало їй на думку. Та лише не цієї миті. Зараз він її не зрозуміє. Варто їй утаємничити його у нічні спостереження, і він одразу ж визнає її психопаткою, як Тарас. А іншого клопоту вона не мала.
Тарас добрав миті й попрощався, він був зайвим тут. За порогом він зустрів Дарка.
– Що, знову засмітилася каналізація?
Дарко дивився на нього щирими очима, але Тарас був переконаний, що в них повинні ховатися кпини. У цьому будинку лише кицька та не кривила душею.


Десь над вечір у кабінеті пролунав телефонний дзвінок. Павло зняв слухавку.
– Пане Костирко? – вирішив упевнитися хтось, кого він не впізнав.
– Слухаю вас. З ким я розмовляю?
– Єгоров.
– Перепрошую... Ми з вами знайомі?
– Друзі називають мене Єгоричем. Можливо, так ви швидше пригадаєте.
– Авжеж, справді, начувся.
– Один наш спільний знайомий, якого я вельми поважаю, попросив мене вам зателефонувати.
– Здогадуюся, про кого ви.
– Йдеться про той прикрий випадок на залізничному вокзалі. Вас це дотепер цікавить?
– Навіть дуже.
– У такому разі, не надали б ви мені опис тієї персони, як вона була одягнена на ту мить, та й, зрештою, бажано було б отримати її фото.
– Що-небудь вже знайшли?
– Дещо, – ухильно відповів співбесідник. – Та я б волів не згадувати про це завчасно. У подібній справі слід мати цілковиту впевненість.
– Так, розумію. Гаразд! Я опишу вам її та надам світлину. Пришліть завтра когось.
– Звісно!
– Я буду зранку у себе вдома до одинацятої.
Павло дав «відбій».
Де зараз Яна? Він зазирнув до її кімнати, але там було темно. Може, вона з дітьми? Він поткнувся до дитячої. Іринка старанно розфарбовувала малюнки. Її взагалі вабило до кольорових олівців, фломастерів, фарб. Павло жодним чином не заохочував ці захоплення, та змагатися з мамою... Мама у неї перебувала десь на п'єдесталі, а позаяк та була художниця, то й у малюванні вбачалося найгідніше заняття.
Дарко, як завжди, готував уроки. Заледве побачивши батька, напружився, та, забувши про домашнє завдання, приготувався вислухати чергову нотацію. Він тремтів перед батьком. Той міг кинути його ниць, міг обернути в ніщо. Батько був володар становища, а володарів остерігаються.
Павло доброзичливо хитнув головою.
– Усе гаразд, вчися.
Він і так надто суворий з сином. Треба буде влаштувати дітлахам невеличке свято. Незабаром кінець навчального року, вони відзначать це поіздкою кудись неподалік, скажімо, на озера. Нехай у нього ще чимало незавершених справ, та двійко-трійко днів він спроможеться віднайти для своїх дітей. Завтра ж він зателефонує та зарезервує номер у готелі.
Він надибав Яну у бібліотеці. Абажур настільної лампи залишив поза світлом її обличчя. Схилившись над книжкою, вона не одразу відволіклася від читання.
– Що ви з таким захопленням читаєте?
Їй він жодного разу не закинув бодай якогось шпаркого слова. Поза тим єдиним випадком, коли мова зайшла про його дружину. Вона легко посміхається, і ставиться до нього зовсім не так нашорошено, як діти. Ситуація прямо протилежна: ті дивляться з острахом, вона ж відверто ним захоплюється. Авжеж! Хто-хто, а Яна вміла поліпшувати гумор.
Аби пригадати назву, вона сама поглянула на обкладинку. Павлові очі рогом полізли: Яна захоплено читала книгу про буддизм. Буддизм! Ото вже ці бібліофіли, як далеко вони ще спроможні загнатися?
– Знаєте, я не бачив вашого старого плаща серед ганчір'я. Який він на вигляд?
– Вам знадобився мій старий плащ? – не дійняла віри Яна.
– У жодному разі! Приходили цигани, я віддав їм деяке лахміття. А от вашого плаща у цьому кошику чомусь не знайшов; бува чи не вирішили ви залишити його собі?.. Якого кольору він, зеленого?
– Ні, беж. Я мала намір відвезти його на село, там він ще стане у пригоді, та якщо хочете...
– Боронь мене, Боже!.. Послухайте, Яно. Коли вам щось знадобиться, не соромтеся. Я маю кредит у найкращих крамницях міста.
– Щиро вдячна вам, та це вже надміру. Ви й так забагато для мене зробили.
– Стосовно вас не існує поняття забагато. Знаєте, Яно, ви справжній скарб! Це я вам просто в очі кажу… А головний убір ви мали, перед тим, як потрапити до лікарні?
– Лише хустку. Проте я її там і залишила. Аж надто вона була...
– Старомодною?
Яна зніяковіла.
– Не червонійте, – заспокоїв її Павло. – Вашим туалетам ще позаздрять дружини багатьох місцевих тузів.


Позбуваючись решти друзів, Сашко дав на здогад Тарасові, аби той залишився.
– То як, по пивцю? – запропонував Сашко.
– Згода!
Вони зайшли до пивного бару, узяли по кухлю пива й примостилися за столиком у самісінькому кутку. Місце було одне з кращих, та їм поталанило: воно щойно звільнилося. Людей було стільки, що й не пропхатися, усі з пивом, усі штовхали ліктями сусідів, та усі галасували, один поперед одним. Нахилившись до нього, Сашко запитав на повний голос:
– Цими днями Єгорич ні про що тебе не розпитував?
Тарас знизав плечима.
– Я з ним і не бачився навіть. А в чім річ?
– От скажи: скільки разів ми з тобою їздили на вокзал… наприклад, у березні?
– Атож! – обурено гмикнув він. – Так я і пам'ятатиму всі дні, коли ми бували удвох на вокзалі, до того ж у березні! Ти б іще минулий рік зачепив!
– А ти пригадай, – наполягав Сашко. – Якось зайшли ми з тобою у буфет, а шашлики нам подали сируваті…
– Можливо, й було щось схоже, – наче пригадуючи, Тарас почухав себе у потилиці.
– Якби не коньяк, мене б напевне замутило. Ми тоді ще одну селючку визули, оце було сміху! Досі, як згадаю – за живіт хапаюся.
– Справді! – тепер і він пригадав той день. – А згодом ми поїхали до мене, і через цілу ніч дивилися відео. То й що з того?
– Річ у тім, що цього дня на цьому ж таки вокзалі потрусили якесь велике цабе.
– Е, тоді це не про нас, – недбало махнув Тарас рукою, втрачаючи цікавість.
– І я такої ж думки, – погодився Сашко.
– Ми взагалі нікого не чіпали, не беручи до уваги цієї колгоспниці, – додав Тарас упевнено.
– Я так і пояснив Єгоричу.
– Він тобі повірив?
– Ще б пак! Я ж нічого не прибрехав. Усе до найменших подробиць розповів, де ми з тобою були та що робили.
– То й не варто собі голову сушити!.. – він торкнув своїм його порожній кухоль. – Ще замовлятимеш?
– Ні, з мене годі.
Вони вийшли з бару. Надворі, попри потік автівок, та й то було тихіше.

2.5

Яна була як не своя. А найгірше те, що нікому звірити власні сумніви. Хоч би що не спадало на гадку, вона переймалася цим на самоті. Наближення ночі очікувалося з неминучим острахом, а на ранок слід було поводитися так, ніби й ніде нічого. Вона здригалася через кожне несподіване рипіння дверей та одразу ж натягувала на обличчя безтурботну посмішку, аби не споводувати жодних підозр. Схоже, вона й тут давала собі ради, а проте хіба хто скаже, чого це їй коштувало? У будь-якому разі, вона сама відчувала, що довго так не витримає.
Відтепер вона дедалі частіше згадувала Ларису. Лариса вже не видавалася їй аж надто божевільною. Застереження щодо зневаженої жінки мало своє підгрунтя. Та наскільки реальна небезпека? Спочатку вона загрожувала самій Ларисі, а нині – їй. Та чи справді загрожувала? Мабуть, шерехи, що долинали зі стелі, саме й спричинилися до божевілля Лариси, внаслідок якого вона мало не отруїлася снодійним. А що, як жодної схиби і в заводі не було, і вона не розчиняла у склянці понад одну пігулку? Чи то пак, це зробив хтось замість неї.
Яна струсила з себе набіглу дрімоту, а вкупі з нею усілякі неймовірні припущення. Що за маячня! Так вона напевно, вже незабаром вирушить до божевільні услід за Ларисою.
А все через те, що вона майже не спить. Мабуть, Павло має рацію, їй слід лише змінити покій. Втекти… Яка ганьба! Яну охопив сором.
Та зиркнувши на годинника, вона упіймала себе на тому, що мимоволі відліковує час, який залишився до сну.
Сонце не поспішало схилятися на захід. Це були останні дні травня, навзамін йому незабаром надійде червень, місяць найкоротших ночей. Кімнату пожвавили густі фарби заходу. Поки сонячні промені ще сягали вікон, Яні до певної міри вдавалося зберігати впевненість. Але з присмерками до неї водночас узялися підкрадатися й сумніви.
Споночіло. Коли вірити настінному годиннику, щойно звернуло з півночі. Раптом вона почула кроки – лише не згори, а за дверима. Яна визирнула у коридор та побачила зарюмсану Іринку.
– Іринко! – лагідно покликала вона. – Чому ти не спиш? Що скоїлося?
– Мені наснився поганий сон. Я боюся, що як засну, він насниться мені вдруге.
– Дурня! Не хвилюйся, нічого тобі такого не насниться більше.
– Дарко завжди читає мені казку на ніч, а сьогодні не схотів. Казав, щоб я подивилася телевізор. Але ж мультики вже добігли краю. Давніше мені читала казки мама, – додала вона, зітхнувши.
– Хочеш, я тобі почитаю?
Іринка боязко, але ствердно хитнула головою. Тут Яні дещо спливло на думку.
– Тільки я почитаю у моєму покою. Підеш до мене?
Іринка хитнула вдруге.
– То пішли, – Яна взяла її за руку.
Дівчинка з зручністю вмостилася на її ліжку, а Яна розгорнула том Пушкіна на тому місці, де була казка про мертву царівну.
– Хіба це казки? – недовірливо запитала Іринка.
Дійшовши слів: «І встає вона з труни», Яна не зважилася навіть зиркнути на Іринку. Вона встигла забути зміст цієї казки і не збагнула, як сталося, що обрала саме її.
Нагорі панувала німа тиша. Немов той, хто ходив щоночі мансардою, знав, що цієї миті вона не сама, та вирішив відкласти звичне шарудіння.
Ні, вона помилилася! Зі стелі долинув якийсь шерех, а згодом просто над головою пролунали чиїсь важкі кроки. Хтось знову пересувався мансардою. Яна, аби не притлумити звуки рипінням ліжка, не наважувалася поворушитися. Нарешті, принаймні, у неї з'явиться свідок. Так вона гадала.
Проте Іринка саме солодко спала, розкидавши розплетене волосся по великій Яніній подушці.


Потай Тарас сподівався, що угоду поміж ними Сашко вже й викинув з думки. За ідеальний випадок було б, ясна річ, забудь він про неї назавжди. Та на пам'ять приятель не скаржився, а відтак здійняв розмову саме за тиждень, як і обіцяв.
– Тож як там почувається наша золота рибка? Час їй у невід, годі, зачекалася.
– Послухай-но, Сашко, – Тарас занервував, він вже знав, що скоро той зачепив тему, так швидко не відчепиться. – Мені потрібно ще трохи часу. Таку на бруку не знімеш.
– Та невже? Чи може, мені за неї узятися?
Тарас злякався: тут він мав слушність!
– Дарма ти так, – дорікнув він. – Вона особлива.
– Так казатимеш, коли спробуєш, – Сашко не повівся на його примирливий тон, він продовжував з тією ж брутальністю. – Все, годі! Поклався я на тебе, тюхтія. А ти тюхтій, виявляється, і є.
Він дістав коштовну цигарку, запалив від припалювача на панелі. Вони перебували в автівці, Сашко приспустив вікно, налаштувавшись випустити дим.
– Як часто вона їздить у банк? – несподівано запитав він.
– Або я знаю? Навіщо воно мені? Я не питав, – знизав плечима Тарас, пригнічений через його настирливість.
– З'ясуй, коли вона поїде наступного разу.
– Що ти там надумав? – стривожився він.
– Не тямиш? Вуличне пограбування. Найбанальніше вуличне пограбування. Не бажає вона з нами мати справу – і не треба! Без неї перебудемося! Зупиняємо «Мерседес» абиде на шляху, спрямовуємо на них стволи й наказуємо вийти з авто. Та не переймайся, вони нас не впізнають. Ми ж будемо в іншому одязі та в масках.
– А коли вона чинитиме опір?
– Маячня! Такої миті вони геть усі стають піддатливими. Хто ризикуватиме?
– Ти її не знаєш, – похмуро наполягав Тарас.
– Послухай, тебе гроші цікавлять чи вона сама? Чого ти за неї так уболіваєш?
– Це надто ризиковано. Хтозна, якою буде їхня реакція. Авто обладнане радіосигналізацією, – добрав розуму він. – Водієві досить натиснути на кнопку, і сигнал про напад відразу ж надійде на поліційний пульт.
Певна річ, він це вигадав, та Сашкові однаково незмога перевірити. Той похнюпився в одну мить.
– Маю іншу пропозицію, – Тарас зачекав, допоки Сашко зацікавиться. – Уяви, у них в будинку чого тільки немає! Геть як у ломбарді. Поміж тим я чув, вони згадували про подорож у вихідні кудись на озера. Добравши мить, коли нікого не буде, можна без ніякого клопоту обчистити будинок.
По невдачі з планом нападу Сашко вдруге підбадьорився.
– У них гроші лежать просто на секретері, – Тарас надалі його спокушав. – А скільки столового срібла!
Сашко засовався.
– Жодного сумніву, що вдома нікого не буде?
– Гарантовано! – запевнив Тарас, у тім-то й була вся штука: Яна теж виїде вкупі з дітьми, а отже, їй нічого не загрожуватиме.
– А вартівник? Ти сам казав, що вони тримають вартівника.
– Це лише для вигляду. Насправді він працює тільки вдень. Вночі там нікого не буде.
– Як я розумію, ми маємо увійти туди вночі, – здогадався Сашко.
– Тоді й сусідів не варто остерігатися.
– Але ти забув про сигналізацію, – нагадав він з меншим запалом. – Така собі дрібничка.
– Є і на це засіб.
– Так? Цікаво, яким чином ти збираєшся її відключити?
Тарас хитрувато посміхнувся.
– А я і не пропоную її відключати.
Сашко поглянув на нього з подивом.
– Там є одне вікно без сигналізації: мансарда, – пояснив Тарас. – Сигналізацію змінили цього року. Мансарду зачинили давніше. Одного разу господар повісив на двері замок, і відтоді нікого туди не впускав. Навіть тут не зробив винятку.
– Пропхатися у нього принаймні можна?
– А хоч би й удвох.
– Треба скласти докладний план будинку.
– Ось тут, – Тарас постукав себе пальцем по чолу. – Докладніше не буває. Не дарма ж я облазив усі темні кути в пошуках примар.
– Яких ще таких примар?
Тарас вдруге самовдоволено посміхнувся.
– Мати наших двох нащадків померла торік. Ми влаштуємо так, аби ніхто ні про що не здогадався. Вони справді вважають, нібито щоночі будинком блукає привид!
Сашко примружив очі. Аж враз покотився зо сміху.
– Звернути все на почвару! – він вже лежав на кермі та хапався за живіт. – Ні, доправди?.. Тримайте мене! Такого в нашій місцині ще не траплялося!


Подорож на озера планувалася по завершенні навчального року, а до кінця занять у школі залишалися лічені дні. Завершуючим акордом мав стати «останній дзвінок» для старшокласників, у котрому Іринкина роль, як першачка, полягала у тім, аби вручити букет квітів якомусь телепневі випускникові.
Павло заздалегідь обрав день та попередив про це усіх, включно з Яною. Потайки Яна неабияк зраділа: як же вона мріяла про перепочинок, нехай і короткочасний, поза стінами цього будинку, сповненого таємницями.
Настання ночі вона чекала з зростаючим хвилюванням. Надто стримуване почуття потребувало виходу. Страх, як загравший сік. Його можна закоркувати, та несила утримати: вистрілить.
Кроки пролунали, як завжди, якщо вираз «як завжди» за даних умов придатний до вжитку. Напруга сягнула межі. Яна сама знервовано заснувала з кутка в куток. Втім, очікування, це було ще гірше. Вона здавала собі справу, що ризикує зірватися, як Лариса, та це був би для неї солодкий зрив. Її стриманість піддавалася спокусі. А зараз вона попросту дійшла краю.
Ні, терпець уривався, вона відчувала, що має дати цьому якийсь вихід. А інакше, дійсно, хай помалу, але схитнеться з розуму.
Яна вибігла з покою та помчала у бік, де були вузькі сходи. Її заносило на поворотах, тож нічна сорочка метлялася, ніби крила птаха. Вона й сама могла стати за примару.
Яна сміливо зійшла на сходовий майданчик перед входом до таємничої мансарди. Втім, це була сміливість засудженого смертника, що зважився на втечу. Промінь ліхтарика висвітив неторкану клямку й замок, що прикипів до неї. Яна дослухалася. За дверима панувала бездоганна тиша.
Тиша обурила її ще більше, аніж кроки, що долинали згори.
– Там хтось є? Відгукніться! – голосно зажадала вона.
Не шкодуючи кулаків, вона загрюкала у двері.
– Відчиняйте! Хто там?..
Та вкотре ніхто не відповів. Натомість цієї миті, по тому, як вона вголос це вимовила, Яна усвідомила, що повірила, й злякалася.
З таким оце відкриттям повернулася вона до себе.
Яна наблизилася до туалетного столика, сіла й подивилася на себе у люстро, сподіваючись побачити перші ознаки божевілля у власних очах.
Враз вона розчула пахощі парфумів. Їй могло спасти на гадку, ніби вона забула закоркувати або нещільно закоркувала котрийсь з флакончиків, що знаходилися на столику. Та це був не її запах, не її парфуми. Жоден з кремів, що їх вона вживала, теж не пускав таких пахощів. Сумніваючись у самій собі, вона дослідила усі без винятку тюбики й флакончики. Ні, поза сумнівом, пахтіли не вони.
Тоді вона звелася й дісталася протилежного кутка. Запах не зник та навіть не послабшав. Покій попросту був ним пропаханий, неначе щойно у ньому перебував хтось, хто сповна зуживає ці парфуми. Ймовірно, жінка. Але в будинку, поза Яною, ніхто не послуговувався жіночими парфумами.
Вона озирнулася довкола. Ні, усі предмети начебто на місці. Розстелене ліжко, забутий гребінець, подвійне світло, від люстри та настінного бра – все, як і було. Та пахощі... І кватирка не допомогла їм вивітритися.
Яна рвучко потягнула на себе одну по одній обидві стулки вікна. Свіже нічне повітря увірвалося до приміщення, витісняючи загадковий запах. Вона постояла так, дихаючи на повні груди, аж поки він не розчинився в ароматах літніх садів. А їй усе ввижалося, ніби вона чує його дотепер.


Як загурчало авто, Яна зачекала певний час, а тоді вийшла на подвір'я та з удавано заклопотаним виглядом попрямувала до літньої кухні. Не дивлячись у її бік, Богдан порався коло автівки. Коли вона поверталася, він саме зачиняв гараж, налаштований відвезти дітлахів до школи.
– Діти щойно поснідали, – привітавшись, повідомила вона. – Ще принаймні з п'ять хвилин.
Власне, це був лише привід, аби озватися.
– Я не кваплюся, – знизав плечима Богдан, надалі уникаючи її погляду.
– Сьогодні останній день. Кінець занять.
Наступний крок до примирення. Йому довелося спіткатися з нею оком. Вона помітила, що він збентежений не менше, і це додало їй упевненості.
– Я виявила якісь парфуми, – провадила Яна далі так, ніби вони й ніколи глека не розбивали. – Я таких і не зустрічала раніше. З виразними пахощами лаванди.
– З лавандою? – підхопив Богдан. – Еге ж, тоді це померлої господині. Її улюблені пахощі. Вона вирізнялася оригінальністю смаків.
Яна ні на що інше й не сподівалася, а все одно це її шокувало.
– А де ви їх надибали? – скориставшись з її мовчання, запитав він. – Господар не залишив нічого після дружини, геть усе замкнув у мансарді.
Він це вже казав. Він так сказав якось, побачивши на Яні її блузу.
– Я… знайшла їх у своєму покою.
– Вони досі там?
– Ні, ні! – поквапно відповіла Яна. – Я вирішила, що вони належали Ларисі, й викинула.
– Слушно вчинили. Вони завдали б вам лише горя.
Яна зблідла.
– Горя?
– Все, чого небіжка торкалася, господар зненавидів, як і пам'ять про неї.
– Від дітей мені доводилося інколи чути… – обережно нагадала Яна. – Вони згадують про неї, як про живу.
– Справді. Як на мене, він її ненавидить ще більше через те, що діти не погоджуються забути.

2.6

З Тарасом вони домовилися зустрітися одразу в школі. Яна не бажала дратувати Богдана, ледве встигнувши примиритися, тож умовила його поїхати геть, запевнивши, що свято триватиме надто довго.
Іринка мала ошатний вигляд, і сама це відчувала. Букет вартий був порівняння з її зростом. А от Дарка цей захід, навпаки, помітно обтяжував. Він потішав, як завжди, зразковою слухняністю, проте його самого ані на мить не залишала смертельна нудьга. Удвох з Яною він стояв позаду та байдуже стежив за церемонією.
Аж раптом Яна почула за плечима стишений голос Тараса:
– А ось і я.
Дарко озирнувся назад та відразу з дитячою безпосередністю звернув погляд на Яну, сподіваючись побачити її реакцію. Він наче все розумів, і лише замість єхидства надалі демонстрував недитячу байдужість.
– Ви сьогодні, як ніколи, маєте чудовий вигляд, – з мосту запевнив Тарас, не соромлячись присутності Дарка.
Яна народила вистраждану посмішку: з Тарасового боку це була цілковита брехня, вона майже не стулила ока останньої ночі та не кращим чином перебула попередні. Вона сама не наважувалася поглянути на себе в люстро. Що він таке вигадав!
Втім, Тарас мав ще й інші причини сипати компліментами.
– Хто вас цьому навчив? – запитала Яна.
Вона майже вгадала, що за його лестощами щось та криється, у чому він навряд чи захоче зізнатися.
– Ви, – зухвало відповів він.
Яна скрушно хитнула головою та доручила Даркові доглянути за Іринкою. Першачків з квітами вже вишикували у ряд.
– Принаймні деякий час не спілкуватимемося: ми з дітьми вирушаємо на відпочинок. Вам воно теж піде на користь.
– Не кажіть так!
Вона дочула докір.
– Самі у цьому переконаєтеся.
– Коли ви їдете? – запитав Тарас приречено.
– У суботу.
– Як, вже цієї суботи?! – перепитав він здушеним голосом.
Тарас переймався цілком щиро, та Яна навіть не здогадувалася щодо справжньої причини цьому.
Іринка вкупі з іншими дітлахами побігла назустріч випускникам.
– От побачите, до нашого повернення ви про нас забудете, – переконано додала Яна.
– Про нас?.. Звісно, як же я одразу не зметикував! Ви учотирьох: ви, діти, а також він. Ще б пак! Такий ласий шматочок... – до його гіркоти домішалася несподівана лють.
– Не важтеся! – вона обірвала його спересердя, але продовжувала лише відновивши рівновагу. – У господаря термінові справи. Він пробуде з нами лише добу й повернеться у неділю, над вечір. Я залишуся з дітьми сама. Це моя праця. Не ймете віри?.. Дарма. Він-бо вам не конкурент. Вами бувши я б йому не заздрила. Це складна людина, ба навіть діти його страхаються. Мене він опікає, та… настільки, що знемагає на спрагу помсти.
– Якої ще помсти? – запитав Тарас майже незацікавлено.
Яні довелося розповісти.
– Колись на вокзалі, дорогою додому я заснула, а поміж тим якісь злодії залишили мене без мештів. Це трапилося на провесні, приморозки у березні звичайна річ. Допоки я дісталася села, застудилася й підхопила пневмонію. Тривалий час лежала в лікарні. На щастя, все вийшло на добре. Та він убгав собі до голови, нібито має відшукати злодіїв і покарати по заслузі.
Тарасові язик прилип до піднебення.
– Кажете, злодіїв? З чого ви узяли, наче злодій був не сам один?
Яна розгубилася.
– Бігме, не уявляю, чому так вихопилося. Втім, це його вислів, а я лише повторюю за ним.
Побачивши, як Тарас затрусився, Яна осудливо похитала головою.
– Ще й ви туди само!


Тарас сам зателефонував Сашкові. Йому здавалося, він зроду ще не почувався до такої міри огидно.
– Нікого не буде з суботи на неділю. Потім він повернеться.
Сашко відразу здогадався, про що мова.
– Відтак, маємо лише ніч, і край. Час діяти!
– У тебе все напоготові?
– Давно.
– У мене теж.
Проте вслід кожній фразі наставала невеличка запинка: обидва вагалися. Під час цієї короткої розмови жоден не зізнався в тому, що його турбувало.
Тарас змовчав стосовно Яни: відтепер він знав, що Яна і є насправді тією самою колгоспницею з вокзалу. Це подвоювало його страждання.
А Сашко? Не далі як годину тому запросив його до себе Єгорич та вдруге згадав про випадок на вокзалі. А згодом показав і фото потерпілої – того самого великого цабе. Опис його спільно з світлиною Сашкові дещо нагадав.


Виїхали вони пополудні, сподіваючись над вечір дістатися місця. Та вже на півдорозі Павло отримав телефонний дзвінок.
– Авжеж, зрозуміло. Де ви маєте намір зупинитися?.. Гаразд, вранці я вам зателефоную.
Він заховав слухавку з дещо стурбованим виглядом.
– Зупиніться, Богдане, – звелів він.
Автівка з'їхала на узбіччя, у сутінок, під крона дерев. Сонце було насхилку, сонячні промені досі ще добувалися крізь листя, та земля вже відгонила прохолодою і болотяною вогкістю.
Таке враження, ніби він хотів зробити зупинку. Одначе Павло і гадки не мав виходити з авто. Яна запитала Іринку, чи не бажає вона вийти. Тоді Павло попросив хвилю зачекати.
– Даруйте, але плани змінилися, – врешті пояснив він. – Завтра зранку на мене чекає важлива зустріч. Я маю на меті укласти контракт з однією голандською фірмою. Щойно телефонував її представник. Зрозумійте мене правильно. Це надто важлива угода. Він вже прилетів та дзвонив з летовища. Ми домовилися зустрітися завтра у моєму офісі. Отож, як це не прикро, нам тепер доведеться вертатися назад. Авжеж, я згоден, з цим важко примиритися, коли ми стільки чекали на цей день. Та що тут вдієш!
Іринка ще не встигла нічого збагнути й нетямущо совалася на сидінні, за чергою зазираючи в обличчя оточуючим. Дарко, навпаки, вмить усе зрозумів та відвернувся до вікна, цього разу не утримавшись і показово зітхнувши.
– Зрештою, як на мене, це ще не кінець світу. Завтра зрання усі поїдуть, поза мною, – додав Павло. – А тепер, кому треба, може вийти. Ліс поряд.
Поверталися вони вже поночі. Яна куняла, Іринка бачила другий сон у Дарка на колінах. Бралося до півночі, щойно коли «Мерседес» під'їхав до спорожнілого будинку. Вартівник пішов одразу ж після їхнього від'їзду, тож Богдан сам вийшов з авто, аби відчинити ворота.
Яна спробувала понести Іринку на руках, але та прокинулася й гидливо відштовхнула простягнуті руки. Яні довго пам'ятатиметься цей відштовхуючий рух.
Уклавши дітей спати, вона зійшла на кухню, аби приготувати собі чаю, та зустріла Павла у домашньому халаті й капцях босоніж. Він стовбичив коло аптечки з медикаментами: аптечка знаходилася відразу ж за кухнею, поряд з електрощитком та виходом на веранду.
Побачивши її, він зрадів.
– Це ви, Яно? Як добре, що ви ще не спите. Ви розумієтеся на всьому цьому? Десь тут, серед іншої отрути, повинно бути снодійне. Маю до вас прохання, допоможіть мені його знайти.
– Авжеж! – охоче озвалася вона.
Яна попорпалася серед оберемка коробочок.
– Ось, прошу.
– Вельми вдячний! Сон ніяк не бере, – поскаржився він. – Мабуть, цей раптовий дзвінок на мене так вплинув. Дайте, будь ласка, води запити.
Яна налила йому з чайника.
– Скільки я маю прийняти пігулок?
– Тут написано, одну.
– А відтак, дві, – підсумував він та вкинув одразу дві пігулки до рота. 
Павло виплеснув у раковину залишок води.
– Діти вже сплять?. Гаразд, тоді на добраніч!
Його капці прочовгали східцями та скінчили шлях нагорі, у спальні.


Сірий «Опель», ще сіріший у темряві, проповз під вуличним ліхтарем та прикипів до бордюри в тіні поміж двома ліхтарними стовпами. Вулиця тиха, навіть удень рух млявий, а як о цій порі, то й поготів.
Сашко з Тарасом ззирнулися.
– Ходімо?
Обидва вийшли з автівки. Вмикати сигналізацію Сашко не став. Краще ризикнути, залишивши авто без сигналізації, аніж збудити півкварталу виском сирени. Та й зрештою, за теорією вірогідності, дві бригади злодіїв на одній вулиці – річ геть неймовірна. 
Зупинилися вони за два будинки до потрібної адреси.
– Там пси є? – поцікавився Сашко.
Тарас відповів, ніби гонор його вразили:
– У такому кварталі, як цей, дворових псів не тримають.
Приятелі насамперед потинялися вулицею, вивчаючи умови. Жодного руху. Все наче повимирало. Будинок спустіло глядів чорними прямокутниками вікон.
Переконавшись, що ніхто їх не бачить, вони одне по одному перемахнули через штахети. Це було найслабкіше місце у програмі. Сашко зашарівся, уявляючи, що гадатимуть друзі. Авжеж, вони з Тарасом могли звичайною відмикачкою як раз та два відчинити браму. Але тоді б залишилися сліди.
Минувши гараж, вони зайшли з зворотного боку будинку. Тарас рухався напомацки, пам'ятаючи лишень, що за десять метрів від гаража має бути літня кухня. Вони не наважувалися увімкнути ліхтар: хтось з сусідів міг випадково помітити.
А ось і вона. Тут можна було й світити, промінь, що його заступало звідусіль, ніхто не побачить. У світлі ліхтаря Тарас відшукав драбину, заховану позаду приміщення.
З цього боку будинку під вікнами веранди господарі облаштували квітник. Саме був час на тюльпани. Вночі бутони згорталися та вогняно-червоними факелами спрямовувалися до неба. Злодії дбайливо оминули клумби, намагаючись не залишати слідів.
Похилий дах веранди споводував презирливу Сашкову посмішку. Приставивши драбину, вони без жодного клопоту зійшли вгору. Залишилося витягнути її за собою і так само подолати останнє сходження. В помсту за штахети з небаченим комфортом вилізли вони на дах будинку. Ще два метри похилою поверхнею – і вони опинилися край вікна мансарди. Тарас відшукав прикручену до рами саморобну скобу й потягнув за неї. Вікно легко відчинилося. Рвані хмари, погрожуючи заступити і без того неповний місяць, тривожно повзли над головою.
Під ним утворилося чорне провалля. Тараса пройняли дриготи, наслідок марновірства, але Сашко дихав у спину та не міг дочекатися своєї черги. Затамувавши подих, Тарас перший спустився у пітьму. Повиснувши на руках, він не бачив нічого під собою, ба навіть своїх ніг. Можливо, тільки на крихту бракувало йому зросту, аби торкнутися підлоги, а можливо, під ним була ціла прірва. Коли б не Сашко, що підстьобував його згори, він так ніколи і не зважився б.
Примусивши себе розціпити пальці, Тарас зістрибнув донизу й саме потрапив на коробку з картонної гофри, що хруснула у нього під ногами, ніби вафельна трубочка. З язика сама собою зринула лайка.
– Підсвіти мені, – зажадав він.
– Нас можуть побачити, – нагадав Сашко.
Певна річ, він мав рацію, світло на даху видно здалеку, але Тараса це непокоїло куди менше за морок мансарди, що зачаївся довкола нього.
– Радше я тут зламаю собі ноги!
Сашко розплатався скраю, звісив руку в отвір та запалив ліхтарика. Вузький сніп світла вихопив з темряви обличчя жінки з копицею скуйовдженого волосся та пронизливим поглядом, спрямованим на Тараса. Той позадкував, нажаханий. Будь ліхтарик у нього, він би його, поза сумнівом, впустив з рук.
– Ти чого? Це ж картина! – навів його на розум Сашко.
Промінь ковзнув дерев'яною рамою, пофарбованою у спижевий колір.
– Переконався? Отакої! Теж мені, хатній злодій!
– Поживи серед них, і я подивлюся, якої ти тоді заспіваєш, – пробурчав на власне виправдання Тарас.
– Аякже, знайшов, чим налякати! – пирхнув Сашко. – Відступися! Я плигаю, – попередив він.
Отепер і він вилаявся, перечепившись об ту ж саму, можливо, напівпорожню коробку.
– Трясця його матері! Що це ще за непотріб?
Він вдруге освітив картину. Тепер очі дивної жінки перемістилися на Сашка, невпинно стежачи за всіма його переміщеннями.
– А вона нічогенька. Коли побачиш який дух – свисни. Я б не проти з ним завести шури-мури.
Прілий запах старих речей насичував повітря. Мансарду захаращували темні звалища чогось там.
Обережно оминаючи завали, Тарас наблизився до дверей. Оглянув одвірок. Сашко світив ліхтариком. Світло з глибини покою розсівалося, не досягнувши вікна. 
Тарас відшукав кінці замкової скоби, що витикалися з їхнього боку, та добрав гайковий ключ.
Серед гнітючої тиші будь-який шерех тиснув на психіку. Сашкові уривався терпець.
– Агов, чого ти там длубаєшся? Довго ще?
– Сам спробуй! Тут геть усе проржавіло, – огризнувся Тарас.
Мама осудливо спостерігала за ними ззаду.


Стугоніння зі стелі й кроки, що вже стали звичними, збудили Яну пізньої ночі. Ще крізь сон вона розпізнала цей звук та прокинулася тієї ж миті, наче її вдарило струмом.
Лежачи в ліжку, вона дослухалася. Кроки то даленіли, то з'являлися знов. Це було вкрай нестерпно.
Яна потяглася рукою до вимикача, аби запалити світильник при узголів'ї, та він не запалився. Тоді вона підвелася з ліжка й спробувала увімкнути горішнє світло. Теж марно.
Вона почулася незатишно: у темряві, з більш ніж дивним сусідством нагорі. А проте нап'яла халат та відчинила двері. Сірий прямокутник вікна, затінений високим деревом, смутно вирізнявся на кінець коридору. Витягнувши руку, Яна напомацки просувалася уздовж стіни.
За поворотом серце прискорено забилося.
Край сходів вона заклякла, здобуваючись на відвагу. Вона вже занесла ногу на першу сходинку, як раптом почула метушню під самісінькими дверима. Хтось з протилежного боку силкувався відчинити двері!
Душа їй втекла у п'яти. Яна побігла назад. Натрапляючи на невидимі перешкоди, якось навіть перечепившись, вона абияк дісталася кімнати Павла. Увірвалася до нього не стукаючи.
Місячне світло залишило мереживо тюлевих фіранок на білій підковдрі.
Вона була впевнена, що збудила Павла, коли грюкнула дверима, та помилилася. Він спав сном немовляти, обличчям у подушку та натягнувши ковдру майже до маківки. Яна спробувала його розбуркати – згубна справа! Він лежав нерухомо. Хоч гармати коти!
Отоді власне й згадала вона про рушницю. Прожогом метнулася до кабінету. Мисливська рушниця висіла на своєму місці, у шафці за скляними дверцятами. Дверцята замкнені на ключ. Ані миті не вагаючись, Яна схопила стільця та розбила скло вщент. Скалки з лютим дзвоном посипалися на підлогу.
Набої зберігалися у долішньому ящичку стола, вона це знала. А також про те, що ящик не зачинявся. Втім, це її напевно не зупинило б. Лють витіснила страх.
Вона зарядила рушницю та повернулася до краю сходів, знову поволі прокрадаючись напомацки, хоч їй аж свербіло, так кортіло всадити комусь кулю в самісіньке серце.
Зненацька промінь ліхтаря поцілив їй просто в очі, засліпивши її та вмить обезвладнивши. Вона тільки й спромоглася, що затулитися долонею, та й то завдяки інстинкту.
З-поза ліхтаря негайно зчинився гвалт, істеричний лемент, ліхтар затремтів, а там і зовсім згас.
– Вона! Швидше, назад! – пролунав сполошений голос, та відразу ж один хтось затупав східцями нагору, до мансарди, а другий помчав коридором.
Ролі помінялися місцями: тепер вони самі були перелякані на смерть. 
Яна не добирала розуму. Хто це, мама чи злодії, що залізли в будинок?
Оговтавшись, вона подалася навздогін за тим з них, що обрав коридор. Та у пітьмі це заняття невдячне. Після ліхтаря «чортики» ще стрибали в очах. Яні, щоправда, збігло на думку залишати відчиненими двері усіх покоїв, до яких вона потикалася мимохідь. Їх вікна посилали місячне світло, що розсіювало морок.
Злодія, котрого вона переслідувала, Яна врешті безповоротно загубила з ока. Натомість відчинивши останні двері... Вона вже мала рушити далі, як щось її зупинило. Вона вдруге подивилася туди.
Покій вікном до саду, саме над верандою, а за вікном... За вікном вона побачила драбину.
Яна смикнула за ручку віконної рами. Втім, вікно, що давно не відчинялося, ставило опір, а тим часом злодій спустив драбину на другий проліт та ось-ось міг зійти долі.
Тож Яна поквапилася на перший поверх, пролетіла повз кухню, електрощиток та врешті-решт вибігла на веранду. Драбина стояла просто перед нею, і хтось вже спускався донизу, щаблина за щаблиною. Щойно вони зрівнялися, Яна шарпанула на себе стулку вікна й навела на злодія рушницю.
Той від несподіванки сіпнувся, драбина теж, та злодій не впав, а драбина встояла. За мить Яна побачила його обличчя, освітлене місяцем, і руки самі опустили рушницю з зведеним курком. Вона упізнала Тараса.
Шок був не менший, аніж біля входу в мансарду. На щастя для неї, на роздуми бракувало часу.
Рушниця торкнулася підвіконня, там вона її і залишила. Сама щодуху побігла околяса на подвір'я, попри ризик перечепитися у темряві та впасти. Те, що вже трапилося, було набагато гірше.


Допоки Яна оминала будинок, сподіваючись перехопити Тараса, він вже тікав через сад у напрямку до огорожі. Куди подівся Сашко, Тарас не знав. Він гадав, що той втік через парадні двері.
З тильного боку обійстя відгорожував цегляний паркан. Тарас вскочив на нього з розгону, не зупиняючись. Та щойно він налаштувався зістрибнути по інший бік, з даху будинку його раптом гукнули: це був Сашко.
Тарас розгублено озирнувся. Він вже майже вислизнув. Він встиг вивчити ці двори та знав, як пройти крізь них. За ними був тісний закуток, з якого він потрапляв на вулицю, де стояв «Опель». Щоправда, «Опеля» могло вже й не бути. Якщо Сашко зрештою втік через парадне, як гадав Тарас, то він міг давно поїхати геть, не дочекавшись Тараса. 
Зістрибни Тарас за мить до цього, він не почув би голос приятеля, і сумління його було б чистим. Проте доля розсудила інакше, і він зрозумів, що йому доведеться повернутися.
Тарас зістрибнув у сад та побіг назад до веранди. Драбина була на місці. Він встиг подолати декілька щаблин та знову опинився врівні з вікном веранди. На підвіконні досі лежала рушниця, залишена Яною. Її дуло вдруге впиралося Тарасові в живіт.
Яна покликала Тараса. Вона саме з'явилася на цю мить. Сашко теж наполегливо кликав спільника. Він не уявляв, куди той зник, та завдавав собі думки, чи не втік Тарас без нього. Почувши голос згори, Яна відступила від стіни, аби побачити того, кому він належав. Сашко не розгледів Яну у затінку садового дерева, натомість Яна виразно побачила постать Сашка на даху будинку саме тоді, коли він, стоячи навпочіпки, намагався визирнути з-поза карнізу.
Мабуть, її поклик виявився для Тараса фатальним. Він забарився, і тієї ж миті пролунав постріл. Тарас повиснув на щаблю драбини, а тоді скотився на клумбу. 
Яна не йняла віри власним очам.
З гуком пострілу Сашко на даху впав ниць та взагалі певний час не давався на очі.
Яна підбігла до Тараса. Він був ще живий, та крізь светр плямою, що невпинно поширювалась, точилася кров. Руки розпростерлися врізнобіч, притиснувши яскраві жовті й червоні пуп'янки тюльпанів. Мабуть, його страждання були нестерпні. Але з появою Яни він спробував винувато посміхнутися.
– Так вже судилося. Пробачте мені!
Допоки він ще дихав, несила було стерпіти його погляд. Та коли він помер, вона, ніби надолужуючи згаяне, довго і з наміром збагнути вдивлялася в його нерухоме обличчя.


ЧАСТИНА ТРЕТЯ

3.1

Діти поставилися до того, що трапилося вночі, з вражаючою байдужістю. Яна дуже непокоїлася, чи це не відіб'ється на їхній і без того порушеній психіці. Але, на її безмірний подив, вони сіли за стіл вчасно та гуртом вичікуюче подивилися на каструлю, що стояла на плиті. Павло теж не міг поскаржитися на нехіть до їжі. Мабуть, поза Яною ніхто більше не страждав з цього приводу.
Адже хтось з-поміж них не далі як останньої ночі натиснув на спуск мисливської рушниці. Невже з такою ж холоднокровністю, як оце зараз снідав з нею за одним столом? Скривавлений Тарас не йшов у неї з думки. Їй закортіло схопитися на ноги та утнути щось надзвичайне. Аби не піддатися спокусі, вона завчасно вийшла на кухню за чаєм. Цього вистачило, аби запобігти емоційному вибуху, та чи надовго? Вона побоювалася, що це не кінець, і що наступний напад божевілля зрештою застане її зненацька.
– Не чавкай! – зауваження призначалося Даркові. – А ти, – додав батько, вельми суворо поглянувши на Іринку, – прибери лікті зі столу та не дригай ногами.
Яна не давала ради навіть з тією символічною порцією рису, що поклала собі в тарілку, та все чекала, коли він запитає: «Що з вами таке, Яно? Ви нездужаєте?» Аби цьому покласти край, вона вже вирішила відповісти, у такому разі, ніби її морозить.
Втім, це радше відповідало дійсності. Сонячний червневий ранок зазирав у всі вікна, а вона ніяк не бажала розлучитися з шерстяною кофтиною.
Наприкінці сніданку двері прочинив бородань вартівник та сповістив, насилу повертаючи язиком:
– Даруйте! Там… поліція.
Яна так рідко чула його голос, що встигала забути тембр. Він мав проблеми з вимовою, а інакше служити б йому дияконом у сільській парафії.
– Знову? – зітхнув Павло. – Гаразд, проведіть їх до вітальні.
Яна скористалася з того, що він відволікся, та переставила свою тарілку на візок з немитим начинням.
Павло скинув оком на порожнє місце.
– Ви вже поснідали, Яно? Відтак, може, розважите наших гостей абичим?
Гість був один: полисілий, у дешевому костюмі, придбаному у найближчій одежній крамниці. Обличчя видалося їй знайомим.
– Добридень, Яно! – звернувся він привітно.
Тепер і вона пригадала: це був той самий слідчий, що навідувався з приводу Лариси. Його прізвище…
– Екман, – з посмішкою нагадав він. – Авжеж, бачите, які настали часи. Вдруге вам набридаю.
– Пан Костирко зійде за мить. Він опоряджається.
– Мабуть, мені вартувало прийти дещо пізніше, у адже ви перебули нічницю.
– Вже все позаду.
Екман не відповів, лише недовірливо затопив у неї очі. Яна злякалася цього погляду, надто він був красномовний.
– Подейкують, ви зналися з убитим, – натомість сказав він.
– Справді.
– Хтось вас познайомив?
– Ні. Це сталося випадково.
– І ви не питали, хто він, звідки?
– Навіщо мені це було потрібно?
Екман несхвально похитав головою.
– Чи ви принаймні свідомі того, що він вас попросту використовував?
Усупереч очікуванню Екмана, вона не чулася засоромленою. Тарасова смерть врешті зрівноважила все. Це Екман, котрий не знав ані її, ані тим паче Тараса, міг припускати що завгодно. Насправді ж їй залежало, аби ніхто не дізнався про її дошкульне місце. А саме, що вона досі відчувала жаль до Тараса. Та не через те, що він помер, смерть сама по собі річ природна. А через те, що помер нікчемним злодюжкою, так і не спромігшись подолати цей бар'єр.
– Здається, вам довелося чекати.
Слова зринули з уст Павла. Той зробив крок до люстра та, стоячи до гостя плечима, щіткою підчепурив волосся.
– Пусте, – відповів Екман у спину Павлові, не ставлячи йому за провину таку надмірну розкутість.
Павло залишив люстро у спокої.
– Гаразд. Тепер я згоден приділити вам декілька хвилин. Прошу за мною.
– Дещо пізніше ми повернемося до нашої розмови, – пообіцяв Яні Екман, зводячись з канапи.


Вони пройшли до кабінету. У дверцях скляної шафи, в якій колись висіла рушниця, дотепер стирчали скалки з розбитого скла. Екман з прикрістю пригадав собі, як захоплювався нею минулого разу.
– Адже я попереджав: ми ще зустрінемося.
Павло знизав плечима (нічого не вдієш!), та запропонував крісло в кутку кабінету.
– Особисто я не бачу зв'язку поміж злодіями та моєю колишньою економкою.
– Гаразд, із злодіями все більш-менш зрозуміло. Двоє аматорів вперше зважилися на самостійну справу, та, як ведеться, перша чарка колом. Хоча змушений визнати, вони непогано підготувалися – як на новачків, певна річ. Цей ваш компаньйон нагодився вельми вчасно.
– Який ще компаньйон?
– Тобто як це? – здивувався Екман. – А ваша майбутня угода?
– Он як, то вам і про це відомо!
– Ви згадали про неї у власних свідченнях.
– Авжеж, маєте рацію. Геть зійшло з думки.
– От бачите… – слідчий загадково помовчав. – Та зрештою Бог з ним. Мене зараз інше цікавить.
Позаяк він вдруге замовк, Павло продовжив замість нього.
– Хто стріляв з рушниці?
– Ви самі про це згадали, – підкреслив Екман.


Слідчий залишив розмову з Яною насамкінець.
– Сподіваюся, що принаймні ви, Яно, кинете світло на цю темну справу, – висловив він скромне побажання.
– Питайте, але… Адже я вже надавала свідчення.
– Дарма, свідчення, що – бланк, заповнений з дотриманням формальностей. Документ, що має юридичну силу. Ні, я прагну іншого. Дозвольте мені поглянути на минулу ніч вашими очима. Мене цікавить, світив чи ні місяць, та як пахтять тюльпани в нічному саду.
– Дозвольте, я на вас подивлюся! І звідкіля поліціянт такий вишукався, романтик? – Яна з посмішкою похитала головою.
Екман лукаво примружив очі.
– Ні, – заперечив він, – жодний з мене романтик, це поза сумнівом. Натомість ви – бібліотекар. У вас чудовий фах. Саме ви повинні бачити глибше за решту.
– То ось у чім річ! Ви знаєте, хто я! Коли ж ви встигли?
– Помиляєтеся, я знайомий з цією родиною вже давно. І з вашою історією зокрема.
– Чи це не у зв'язку з Ларисою?
– А отепер ви вгадали.
– Це було неважко. По вашому візиті господар усе розповів водієві, а той – мені.
– Розмовляти з вами сама втіха. Виявляється, ви знаєтеся на всіх родинних таємницях.
Яна знову отримала привід посміхнутися: цей слідчий надто вправно натякав, ніби вона знає більше, аніж каже. І напевне щодо останньої ночі теж.
– Гаразд. Я спробую відтворити ніч з усіма подробицями. Єдине прохання: не змушувати мене це робити втретє.
– Уважнішого слухача ви не знайдете.
Екман слухав, слухав, нарешті не втримався й обережно запитав:
– Як на вашу думку, чому лишень ви одна почули, що в будинку чужі?
Яна вигнула брови.
– А вам хіба не відомо, що мій покій саме під мансардою?
Екман замислився.
– Ймовірно, давніше це була кімната Лариси?
– Авжеж, – мимохіть погодилася Яна. Вона зрозуміла натяк, та вирішила удати, ніби не зауважила.
Екман і собі не квапився розвинути цю думку.
– Насамперед ви поткнулися до господаря?
– Так.
– І він спав міцним сном?
Яна підтвердила.
– Вам не пощастило його збудити, а відтак ви забігли до кабінету, схопили рушницю та вийшли їм назустріч. А вони, щойно забачивши вас, не на жарт перелякалися. Ніби зіткнулися з примарою.
Голос його пролунав вкрадливо, наче обізнаність сягала далі, аніж на перший погляд.
– Ви мужня людина.
– Не надто. Щиро кажучи, мною також радше керував ляк.
– Перед грабіжниками?
Уточнення дивне, та Яна якось не зауважила. Втім, Екман не став чекати на відповідь.
– Та попри це ви їх повернули навтікача, а згодом удалися до переслідування.
– Допоки вони не схаменулися.
– Чудово. А зараз скажіть: як вам поталанило натрапити на драбину?
– Я залишала відчиненими двері покоїв, аби пустити дещицю світла до коридору. Як ви, мабуть, звернули увагу, він позбавлений вікон, поза вузьким віконцем у затінку дерева.
– Припустімо. Отож, ви побачили драбину та злодія, що спускається нею. Чого ж ви не вистрілили одразу?
Яна уп'яла в нього очі.
– А я мала вистрілити?!
– Ну гаразд, – він звів руки догори. – Визнаю, це було провокаційне запитання.
– Ви вважаєте, що це я вбила Тараса! – здогадалася вона.
– Та навіщо ж отак відразу! Ні, що ви. Я і гадки не маю звинувачувати будь-кого.
– Але ж мене ви теж зарахували до кола підозрюваних?
Екман пожвавився.
– А що, можуть бути ще підозрювані? Як на вашу думку?
Яна знизала плечима.
– Я не уявляю, хто б міг вистрілити.
– Так у будинку ж перебувало лише четверо. Щоправда, ваш господар…
– А що господар?
– Та ж ви самі щойно стверджували, ніби не спромоглися його добудитися.
– А коли він... – вона прип'яла язика, визнавши саме припущення занадто зухвалим. Казати таке про господаря!
– То що ж ви! Доказуйте, скоро вже почали!
Проте Яна заперечливо хитнула головою.
– Гаразд. Тоді я дозволю собі пофантазувати за вас. Ви мали на думці: можливо, він тільки удає? Хіба ні?
Яна замулялася.
– Лише теоретично.
– Теоретично? Гм... Він у вашій присутності випив снодійне? 
– Так, – підтвердила вона, вже здогадуючись, до чого він хилить.
– Подвійну дозу?.. От бачите. А вам доводилося приймати це снодійне?
– Доводилося.
– І як наслідок?
– Спала без задніх ніг.
– Від двох пігулок?
– Від однієї, – зізналася вона, зітхаючи.
Екман міг не продовжувати.
– Так, звісно, – погодилася вона збентежено. – Я не взяла це до уваги.
– А до Дарка ви не потикалися часом?
– До Дарка? – Яна судомно ковтнула слину. Вочевидь, він мав на меті її добити. – Але ж він ще дитина!
– У чотирнацять років? Не скажіть!
Вона розгубилася.
– Дарко? Ні! Я не знаю, але…
– А Іринка? – цей Екман, певне, вирішив над нею познущатися.
Вона так і сприйняла його, маючи за незграбного жартівника. Але той прибрав якнайповажніший вигляд.
– Ви не уявляєте навіть, наскільки діти легше зважуються на злочин за дорослих. 
Яна затремтіла.
– Та ви при своєму розумі? Нівроку! Семирічна дитина! Вона й рушниці не зведе!
– Ну, цілком можливо, що вбивця не потребував зводити рушницю. За попереднім висновком, постріл зроблений саме з стану, у якому рушницю й було знайдено, тобто просто з підвіконня. У будь-якому разі, хто б з них не натиснув на курок, інший його покриває, бо ж у цей час вони з Дарком були удвох. Так, принаймні, вони обоє стверджують… Ви не знали?
Яна часто закліпала віями.
– Так от, – Екман провадив далі. – Іринці вночі знадобилося вийти, а проте світла, як вам відомо, не було, вона злякалася темряви й через те збудила брата. Дарко зводив її куди слід, але по тому, як вдруге уклав до ліжка, вона стала запевняти, буцім їй лячно, та зажадала, аби він не йшов.
– Тож він залишився?
– Аж доти, доки не прогримів постріл. Він встиг розповісти їй казку про Аладдіна, так принаймні обидвоє запевняють.
– Я навіть не підозрювала, що Даркові у пам'ятку бодай якась казка, – подумала вона вголос, та одразу ж відмахнулася. – Даруйте, але мені навіть слухати вас несила. Аби припустити щось таке, слід володіти нестримною уявою за цілковитої відсутності співчуття до ваших жертв. Авжеж, отепер я розумію, звідки у вас, поліціянтів, така нікчемна слава.
Екман анітрохи не образився.
– А хіба у мене великий вибір підозрюваних? Якщо не ваш господар та не його діти, то хто ж тоді – ви?.. Чому ви з таким обуренням на мене дивитеся? Ви згодні з тим, що це не міг бути господар, бо самі дали йому снодійне. Ви відмовляєтеся запідозрити дітей – гаразд… До речі, я поділяю ваше переконання, що діти не у змозі були цього зробити. От тільки я керуюся не самими емоціями. Але спочатку ще таке запитання. Адже ви лягали останньою. Наважуся припустити, що ви ніде не залишили увімкненим світло перед тим, як лягти спати.
– Звісно, у жодному разі!
– Чудово! Розумієте, світло з'явилося відразу ж після пострілу, так би мовити, в лічені секунди. Діти негайно про це довідалися, позаяк Іринка залишила увімкненим нічник. Але хто ще в будинку міг знати? Сусіди, що визирнули на гук пострілу, також зауважили, як в одному з вікон зажевріло світло від нічника. Це була кімната Іринки. Проте з заднього боку будинку ви не могли цього бачити. І, власне, там геть усі вікна залишалися темними. Світилося лише в Іринкиній спальні. Першим на постріл примчався Дарко, не минуло й хвилини. Іринка ще більше боялася залишатися сама, уся в сльозах, вона прибігла услід. Тепер уявіть собі, ніби хтось з-поміж них натиснув на спуск рушниці. Хто б це не був, у нього не залишається часу, аби зійти нагору, побачити єдину засвічену в будинку лампочку, а тоді так само швидко спуститися донизу й вибігти на подвір'я. За всієї нелогічності такого вчинку боюся, що він попросту не встигає пройти такий довгий шлях. Який же напрошується висновок? А такий, що тієї миті, коли пролунав постріл, діти перебували нагорі, в Іринкиному покою.
Яна й надалі сиділа затамувавши подих: раптом Екман ще щось додасть.
– Не маю сумніву, що ви з величезним полегшенням сприйняли цю новину. Вам би дуже не хотілося, щоб діти виявилися у цьому замішані, еге ж? Власне, ми з вами зараз довели їх непричетність. Щоправда, відтепер єдиний підозрюваний, котрий нам залишився, це – ви.
– Я?!
– А ви зі мною не згодні? Щойно ми з вами спільно відвели три можливі кандидатури. Ваша остання.
– Але ж я... я ж знаю, що цього не робила! –  у відчаї вигукнула Яна.
– Справді? Вельми переконливо.
Вона застогнала, та згодом їй вдалося себе опанувати. Екман не відчепиться, аж поки не отримає неспростовний доказ! Доказ, проте який?
– Яким чином, поясніть, я мала стріляти, якщо знаходилася в той час у нього за плечима?
– Хтось це бачив?
– Та ж я була там, саме коли він впав. Тарас помер у мене на руках. Я була там раніше за всіх. Як би я встигла? Ні, це неможливо!
– Дуже навіть можливо, якщо виплигнути з вікна веранди. На це вистачає і декількох секунд, – незворушно заперечив Екман.
– Та невже ви й справді ладні повірити, наче я стрибнула б з такої висоти? За кого ви мене маєте? Врешті-решт, я ж не чоловік!
– О, ви не уявляєте, на що здатні подеколи жінки, аби лише уникнути покарання!
– То он як ви вирішили усе повернути!
– Не я. Звичайна логіка. Досі ви зі мною у всьому погоджувалися, – зауважив Екман начебто з докором.
– Вас послухати, так я маю взяти на себе провину за чужий злочин лише через те, що у вас немає вбивці!
– Знову за рибу гроші! – Екман ляснув себе по колінах. – Ви щойно сказали, чужий. А можна конкретніше? Лише одне ім'я. У вигляді найпростішого припущення.
Яна насупила брови.
Екман враз спрямував розмову в інший бік, немов і не було жодного звинувачення у вбивстві.
– А так, між іншим, цікава деталь. Ці хлоп'ята старанно підготувалися до пограбування. І знаєте, що? У мене склалося враження, ніби вони мали на меті приховати сліди проникнення ззовні. На що, цікаво, вони сподівалися?
– Не втямлю, про що це ви, – скидаючи з себе павутиння пригнічення, зізналася Яна.
– Двері мансарди вони відчинили напрочуд обережно, відгвинтивши гайки з двох болтів, що утримували скобу. Вони лише відпустили клямку, не рухаючи замка. Зовні це неможливо, інша річ зсередини. Але там геть усе заіржавіло. Я собі уявляю, як їм довелося попріти. Втім, для цього вони мали з собою все необхідне. Вони добре знали, з чим їм доведеться стикнутися. Та ще, – Екман дістав з кишені два болти з насадженими гайками. – Це було у них вилучено серед іншого «господарського набору». Хоча кого зацікавить двійко найзвичайнісіньких болтів з як там не є найзвичайнісінькими гайками! Їх навіть не внесли до опису. Я й сам, щиро кажучи, збирався викинути, а знаєте, що мене зупинило? Розмір той самий, що і знятих з дверей мансарди, от тільки довжина значно більша. Бачите, які вони довгі?.. Переконалися? – показавши, він підкинув болти на долоні. Метал коротко дзвякнув та змовк, затиснений у його кулаці.
А проте Яна однаково не добирала розуму, навіщо йому ці болти.
– Знаю, знаю! Хочете запитати: що ж тут такого? А от що. У який спосіб вони відчинили двері мансарди, я щойно пояснив. Та аби повернутися тим самим шляхом, через дах, та водночас зачинити за собою двері так само зграбно, потрібна куди більша вправність. Зграбно, означає за даних обставин зачинити двері зсередини, але так, аби зовні надалі висів неторканий замок. Отут і мали би прислужитися болти більшої довжини. Ви повертаєтеся до мансарди, збираючись залишити будинок з мішком награбованого майна. Причиняєте за собою двері, залишаючи лише невелику щілину – саме настільки, аби пропхати руку. Нагадую: сам замок ви не чіпали, він висів та продовжує висіти, наче прикипівши у вас до клямки, ви лишень відпустили скобу, притиснуту двома болтами до одвірка. Тепер зворотною чергою: ви вдруге пропускаєте болти крізь скобу, крізь отвори в одвірку, та завдяки довжині проштовхуєте так, що краї вже випинаються з отворів, а ваша рука, досі пропхана крізь щілину, штовхає болти, аж поки її не затисне дверима. Цієї миті ви висмикуєте руку та підтягуєте болти вже за випнуті краї. Ви собі це уявляєте?.. Нарешті, двері замкнені, гайки нагвинчуються на болти, а випнуті довгі краї обтинаються. Вам і на гадку не спаде, що вночі ці двері відчиняли, – він вкинув болти назад до кишені. – Ви все зрозуміли?.. А я ні! Злодії були переконані, що будинок порожній. Вони могли вибити її двома ударами ноги. Навіщо ж усе це знадобилося? Як ви гадаєте?
– А що на це другий? – не розгубилася вона.
Екман знизав плечима.
– Анічичирк. Трясеться, й годі. Можливо, чимось настрашений. Цікаво, що б це могло бути? – він пильно поглянув Яні у вічі перед тим, як звестися на ноги. – За нагальної потреби телефонуйте мені у будь-який час. Сподіваюся, номер мого телефону ви ще не загубили.
Мурашки у неї поповзли спиною.
Що він цим дав на здогад? Щось іще поза тим, що їй загрожує звинувачення у вбивстві?

3.2

Після відходу Екмана Яна повернулася до вітальні, де були вони усією родиною, куди зійшов також і Павло, вбраний, аби їхати до праці.
– Яно, ви справляєте враження когось, кого щойно витягли з-під завалу, – зауважив він стурбовано. – Що він вам такого натеревенив, цей, як його... Даремно турбуєтеся, насправді в руках у нього проти вас нічого немає. Цю справу швидко закриють. Злодія посадять, та й край. От побачите!
Він зробив крок до виходу, але розмислив.
– Послухайте, не сприймайте його серйозно. Все це розслідування – лузга, пустий звук. Зарубайте на носі: що менший пес, то більший гавкіт. Хто він такий, цей ваш Фукман, чи як його там? Шістка! Звичайнісінька шістка, що потрапила до пристойного будинку та від такого щастя вирішила похизуватися владою. Пшик з цього вийде, запевняю вас! А знаєте, чому? Кожен посідає місце в ієрархії суспільства в міру власних здібностей. Протріть очі! Я заробляю за хвилину стільки, скільки цей базікало не заробить і за годину. Я непогано утримую власну родину та створюю місця праці для інших, де вони всі опиняться без мене? А цей Фукман – кого вони лише прислали? – неспроможний навіть купити собі порядного костюма! До чого він придатний – складати протоколи, це вся його тяжка праця? – Павло несподівано хитнув головою у бік Дарка. – Он ще один підростає... така ж нездара!
Дарко здригнувся й прикусив губу. Іринка, принишкнувши, за чергою споглядала то на брата, то на батька.
– А мене ви до якого гурту зараховуєте? – мабуть, Яна таким чином стала поміж батьком та Дарком.
Павло знітився.
– Ви жінка, ви – інша річ.
– Ми іншого складу?
– Щось на кшталт цього, – неохоче погодився він та квапливо додав, закриваючи тему. – До речі, як на мене, після останніх подій вам таки слід змінити кімнату. Я обіцяв вам це давніше, та вже час перейти до справи. Ми визначимося, коли я повернуся. А зараз я маю їхати. Даруйте!


Яна не знала, де приткнутися. Екман лише зміцнив її підозри. Вона сама блукала будинком наче примара. Ось коридор, уздовж якого вона прокрадалася напомацки цієї ночі, стискаючи в руках злощасну рушницю. Хто ж міг натиснути на курок? Не вистрілила ж вона сама.
За денного світла все бачиться набагато простішим. Та Яну дотепер не полишало відчуття небезпеки, що охопило її вночі. Вона майже заспокоїлася, та Екман вдруге роз'ятрив душу.
Яна навіть не зауважила, як опинилася біля сходів, що провадили до мансарди. Щось мимоволі вабило її туди. Прагматичний розум радив їй повернутися, проте спокуса взяла гору.
Нехай будинок був величезний, їй ввижалося, ніби рипіння розсохлих східців чути у найвіддаленіших куточках. Вона сповільнила рух, згадавши про обережність. Рипіння перестав дратувати.
Натомість серце калатало дедалі частіше в міру наближення. Не тому, що вона сподівалася там знайти щось, чого не угледіли інші – давалася взнаки колишня сувора заборона.
Замок висів так, як його залишили злодії: у вушку скоби, що теліпалася на дощатих дверях. Екман мав рацію: не торкаючись замка, вони відпустили саму скобу, доклавши для цього чималих зусиль. За такої іржі їм довелося як слід попрацювати! Мабуть, воно було того варте. А відтак, що ж випада? Май Тарас за мету щось поцупити непомітно, він мав змогу це зробити під час будь-якого з своїх відвідин. Якщо виносити потроху, відразу ніхто б і не спохопився. Але ж ні! Отже, була потреба, аби зауважили? Цікаво б вийшло. У будинку ані живої душі, злому теж не було. А цінності зникли за одну ніч самі собою.
Знову ж таки: хто стріляв з рушниці?
Затамувавши подих, Яна увійшла до мансарди.
Крізь єдине вікно в даху струменіло яскраве світло. Виблискуючий стовп живого пилу простягнувся від підлоги до вікна. Натомість кути потопали у напівтемряві. У найнижчому місці висота не сягала й метра, у найвищому… Тарасові лише трішки забракло зросту. Зістрибнувши на підлогу, він тієї ж миті збудив Яну.
Вона обережно зробила декілька кроків. Та все одно підбори голосно застукали по голій дощатій підлозі.
Покій зберігав сліди погрому. Злодії у темряві перевернули все догори дригом. Одна коробка геть розчавлена – Тарас став на неї ногою. Під ногами затоптане ганчір'я. Інша, навпаки, розпакована напрочуд зграбно, а частина речей з неї витягнена і дбайливо складена поряд, та не на підлозі, а на сусідньому ящику. Яна зазирнула всередину й побачила косметичний набір, що лежав зверху. Вона взяла до рук флакончик парфумів. Пахощі лаванди, звісно ж! А вона не могла збагнути, що це домішувалося до прілого запаху, котрий напахував нерухоме повітря мансарди. Одного разу Яна вже чула їх у своєму покою. Але хто міг відкрити коробку? Навряд чи злодії у ніч пограбування цікавилися її вмістом. А коробку ж відкривали порівняно нещодавно. Всередині ледь припорошена, тоді як зовні хоч малюй пальцем. 
Вона озирнулася довкола. Виявляється, тут ще були речі, вкриті тоншим шаром пилу, аніж ця коробка. Як таке могло трапитися? Ані злодії, ані поліція не могли його стерти, тоді шар залишився б нерівномірним, або ж пороху не було б взагалі. Ні, цих речей хтось поза сумнівом торкався, та не зараз, не цієї ночі, а давніше.
У кутку знаходилася картина, притулена до стіни лицем. От саме її брали до рук щойно: сліди зовсім свіжі.
Яна повернула картину. У неї уп'ялася поглядом вродлива жінка з тривожними очима та копицею скуйовдженого волосся. Навмисне вона себе так змалювала, чи ж була такою насправді?
Яну обійняло гостре відчуття, немов цей покій надалі мав власну господиню, а вона, Яна, непроханим гостем вдерлася до чужих володінь. Сенс погляду з портрету відтепер вона трактувала як ображений усіма цими вторгненнями.
Зненацька їй видалося, ніби в покою хтось є. Неначе хтось дивиться їй у спину. Яна рвучко повернулася, та нікого не побачила. Нерви украй розладналися, дійшла висновку.
Аж раптом вона побачила на власні очі (а може, вдруге здалося?), як ворухнулася перевернута на бік коробка, речі з якої лежали, теж напіввисипавшись на підлогу. Ні, їй не примарилося. Ось вона знову ожила. Та – хрускіт. Легкий, обережний, а проте виразно впізнаний хрускіт. Яну вкотре пройняли дрижаки.
Вона мужньо зробила крок назустріч небезпеці, що причаїлася за два метри від неї. Цього виявилося досить. Її зустріли нашорошені жовто-зелені очі.
Кицька невідривно стежила за нею з глибини напівпорожньої коробки.
– Мурцю! – покликала Яна.
Та кицька кинулася навтікача у навстіж відчинені двері.
По звіданому хвилюванні Яна ладна була розридатися. Недивно, що Лариса подалася звідси просто до божевільні.
Вона пішла геть з мансарди, залишивши все, як є. Але й за стіною тривожний погляд господині надалі її переслідував.
Зійшовши зі сходів, Яна наштовхнулася на Іринку. Та зиркнула вгору й побачила відчинені двері мансарди.
– Ви шукаєте маму? – простодушно запитала Іринка.
Яна узяла її за руку.
– Де Дарко? Відведи мене до нього.
Дарко сидів перед телевізором. Кицька прилаштувалася у нього на колінах. Забачивши Яну, він спрямував пульт на екран, той згас. Він, певна річ, здогадався, що вона все одно примусить вимкнути.
Його ноги були на канапі, за присутності Яни постава не зовсім відповідна. Безперечно, він це усвідомлював. Йому довелося спустити ноги на підлогу, він сам, вона навіть не заїкнулася. Потурбована кицька неохоче зістрибнула з насидженого місця.
– Що коїться у цьому будинку? – запитала Яна навпростець.
Він вигнув брови.
– Я вас не розумію.
– Добре розумієш, – несуворо покартала вона. – Та лише хитруєш. Хто стріляв з вікна веранди?
– Ми з Іринкою були саме у її покою, – квапливо нагадав Дарко.
– Це я вже чула. Ні, я не маю на оці вас двох. Але ж хтось натиснув на курок! Як часто рушниця стріляє сама собою, влучаючи комусь просто в живіт?
Яна сподівалася, що він хоч би якось відреагує на таку подробицю, принаймні скривиться, абощо, але Дарко тільки знизав плечима. Він бачив лише технічний бік справи.
– Не сумнівайтеся, потрапити в живіт легше, аніж у голову.
Яна заклякла в очікуванні: що у такому разі він казатиме далі? І почула слова, від яких повіяло холодом.
– Ви потикалися до мансарди, мабуть? Я ж попереджав: мама нас захистить. Та ви не йняли віри.
Яна спохмурніла.
– Будь ласка, не знущайся з мене. Не далі, як минулої ночі в будинку сталося вбивство.
– Звідкіля ви взяли, що я з вас знущаюся? – він здивувався, і до того ж, наче цілком щиро.
– Бо не вважаю тебе за схибленого. Твоя мама померла саме рік тому. Чи ти сподівався, що я не цікавитимусь?
– Ну, померла, це ще як подивитися!
Тепер її кинуло в пал.
– Тобто, що означає, як подивитися?
– Тіло вмирає, та душа залишається жити – у новому тілі. Таке трапляється.
Вона спробувала себе опанувати.
– І в яке ж нове тіло переселилася її душа?
Дарко не відповів.
– Мама… – повторила вона. – Гаразд. Познайом мене з нею... Ну, то чого зволікаєш?
– Не хвилюйтеся. Незабаром вона сама постукає у ваші двері. Тоді вже начувайтеся.
– З якої це речі? Я не заподіяла їй жодного лиха.
– Та невже? – глузливо перепитав Дарко. – Вона усе бачить! Від неї нічого не приховаєш.
– Та що ж вона таке бачить?!
– А це вам краще знати, – він ухилився відповіді, зводячись на ноги. – Даруйте, коли ваша ласка, я піду до тренажерної зали. Тато звелів мені більше тренуватися. Я саме мав туди йти перед вашою появою.
Яна не спромоглася його утримати. Вона б змусила його відповісти на будь-яке запитання, та лише не з приводу нічної примари. Ясна річ, він це знав.
Затримавшись на порозі, Дарко зронив з півоберту:
– Якщо погано спиться, прийміть снодійне. Лариса накупила його на рік згори.
Так зухвало він ще ніколи з нею не розмовляв. Яну це спантеличило. Завжди такий тишко. Яким же чином він здобувся на сміливість?
Мама?!

3.3

Новий покій, у якому належало жити Яні, виявився навіть просторішим за попередній, а проте поступався затишком. Якийсь він був зимний, наче номер у дешевому готелі. Ні, усі зручності були на місці: і трюмо, і туалетний столик, і шафа для одягу, і навіть банкетки, аби не сідати на ліжко, переодягаючись. Усього дві з обидвох боків трюмо. Товстий килим на підлозі посередині стишував усі кроки. Та лише призахідні промені зроду не зазирали всередину. Сутінки від ранку до вечора. А в сутінках і оточення видається суворішим. До того ж покій був вікном на гараж замість квітника.
Яна переконувала себе в тому, що пристала на вимогу Павла. Одначе потай була свідома власної ганебної поразки перед марновірством та мордувала себе припущеннями, як подивляться на це діти, а надто Дарко.
Вони стикнулися на розі коридору. Богдан саме виносив матрац, коли з'явився Дарко. Хлопчикові довелося відійти набік. Він уважно простежив очима за переміщенням матраца, та не пустив ані пари з уст.
Підбігла Іринка, захоплена пошуками кішки, що сховалася неподалік.
– Киць, киць!
Яна бачила, як та прошмигнула у прочинені двері спорожнілої кімнати під мансардою.
Іринка, так вже напевне нічогісінько не тямила у цих іграх, отож запитала у живі очі, без жодних потаємних думок:
– Куди ви переїжджаєте?
Яна не наважилася й рота розтулити, її зарятував Богдан.
– Усього лише до іншого покою, дитинко.
– А чому? – допитувалася мала з насправді дитячою простодушністю.
– Нова кімната більша, та й краще умебльована. Яна в ній почуватиметься зручніше.
Цікавість була вдоволена. Дарко припер сестричку до стіни, аби не зачепило громіздкими речима, що пропливали повз них, та вкотре змовчав.
Наступного разу Яна побачила його на порозі свого нового покою. Він увійшов, тягнучи поперед себе журнального столика.
– Якщо не помиляюся, вечорами ви любите читати, сидячи в кріслі, – пояснив він.
Покою дійсно бракувало чогось такого. Та Дарко... Яна не йняла віри власним очам. Що це за поривання душі?
Вона збентежено заклякла з вішаком в руках. Наступною фразою, вимовленою раптом, без будь-якого зв'язку, він, мабуть, вирішив остаточно вибити у неї грунт з-під ніг.
– Ви прагнули знати, у кого вселилася мама.
Від несподіванки Яна впустила вішака. Той безгучно впав на м'який килим. Нахилившись за ним, Яна виграла для себе декілька секунд, аби обміркувати поведінку.
Дарко почекав теж.
– То я вам скажу.


Вечірнє сонце оминало її новий покій стороною, натомість нічне небо давалося на очі в усій красі. Яна замислено уп'ялася поглядом у зірки, за плечима світила настільна лампа, проте її світло сягало не далі відчиненого вікна. За вікном же все оповила ніч при загадковому сяйві місяця.
Що то за химери юрмляться у дитячій голові! І як таке збігло йому на думку?
Дарко як на свої літа неабиякий відповідальний, поважний. Батько поза сумнівом завищує планку вимог. Решта його однолітків навіть половини тих знань не мають, якими напханий його мозок! Нехай багато непотрібу, на думку Яни, ось наприклад цей буддизм, але ж у кожного свої захоплення. Пусте, ще рік, два – і він сам дасть собі ради серед безладу власних потреб. Сам! Не варто накидати навіть спокуси, якщо він про них нічого не відає, ефект найчастіше буває протилежним. А вже й поготів те, на що серце не пристає.
І ось – на тобі! Як це на нього несхоже! Чи радше, на її колишнє уявлення про нього.
Та й взагалі, як погано вона його знає!
А Іринка? Здавалося б, напрочуд миле створіння! Диво, а не дитина. Сумирна, скромна. Анітрохи не розпещена. Заборониш зривати квіти – послухається, звелиш лягати спати – й слова не скаже проти. Братова слухняність іншим разом, може, навіть і лякає, натомість у неї вже напевне щиріша. Час від часу любить поплакати. Та хто ж не любить? Тільки от плач та ниття далеко не на одне виходить. А Іринка ніколи не ниє. Принаймні за її присутності.
Яна ще мирилася, допоки вони згадували маму, як живу, спомин, мабуть, надто свіжий, та щоб брати за правду переселення душ... І в кого?!
Який жах! Треба ж таке вигадати, ніби мама переселилася в кішку! Ні, вони не жартують, вони у це справді вірять!
Мабуть, це вже традиція, у цьому будинку всі за чергою божеволіють.
Не забути їй довіку, з яким самозабуттям згодовували вони кішці її тістечка. І зовсім не через те, що випікала вона, Яна. Річ, виявляється, не в ній, ба навіть не в тістечках. Будь-хто нею бувши мав би не кращий успіх. Певне, у них навіть слинки текли від того, як Мурця вилизувала крем. Хай йому грець!..
Якийсь шерех привернув її увагу. Але ж і втомилася вона від цих звуків! Втім, цього разу щось нове. Раніше вона його не чула. У кожному разі, нічого схожого на кроки. Безумовно, Яна їх більше не почує: мансарда відтепер далеченько. Ні, сьогоднішній радше скидався на боязке котяче пошкрябування.
Вона завмерла посеред покою. Мабуть, підбурник спокою злякався її, Яниних, кроків. Бо ж на певний час шерех зник, але повторення вона зрештою дочекалася. Ніби хтось дряпав двері. Вона зупинилася на займеннику хтось, аби не сказати: кицька.
Шкряб, шкряб. Пауза. Та знову: шкряб, шкряб.
Яні врешті увірвався терпець. Вона рвучко потягнула двері на себе.
На порозі нікого не було. Тоді вона визирнула в коридор: той був порожнім.
Причулося?.. Надто вже забагато чує вона останнім часом.
Хіба що двері ванної у декількох метрах звідси – вони були прочинені.
Яна відчинила їх якнайширше та напомацки пошукала вимикач. Спалахнуло світло, примножене білим кахлем. Блакитні квіточки на білому тлі.
Та все одно ані душі. Лише об дно ванни бубоніли часті краплі з нещільно закрученого кранту.
Втомленою рукою вона докрутила крант і загасила світло. Спати, спати! Що їй зараз вкрай необхідно, то це справжній, глибокий сон. Бо інакше вона доведе себе до такого ступеня, що чутиме не лише кроки чи шкрябання, але й голос померлої господині будинку.


З такими намірами перебула Яна чергову несплячку. Дарко, та й той зауважив синці у неї попід очима. Він навіть брудне начиння цього разу прибрав зі столу після сніданку й сам відніс на кухню, поставивши поряд з мийкою. Сам, ніхто його не просив.
Уранці зазвичай все бачиться простішим, якби тільки не втома. Втім, хатні обов'язки допомогли Яні подолати й цю кризу. Інтелігенція зазвичай більше страждає, позаяк багато розмірковує. У домогосподарок часу на роздуми залишається обмаль.
Вона й незчулася, як знову настав вечір. Уклавши дітлахів спати, Яна влаштувалася у своєму покою, в кріслі біля журнального столика, що його притягнув Дарко, з книжкою в руках. За світла настільної лампи вона розгорнула книгу на місці, де була закладка, та зрештою так і не перегорнула жодної сторінки.
Шкрябання вона почула відразу. Заледве п'ять хвилин попівночі! Вона не поспішала наближатися до дверей, намагаючись серед тиші дослухатися до обережного пошкрябування. Ніби як миша, що гризе дошку, або ж пес, що звівся на задні лапи, з вимогою, аби його впустили. Пес, а чом не кіт? Попри усе своє наполегливе несприйняття Яна вкотре поверталася до однієї й тієї ж думки. Справді, це могла бути й кицька. От тільки кицька, що проситься у двері, тужливо нявчить, а ця настирливо рветься, та й годі.
До того ж, Яні ще жодного разу не доводилося чути від когось, а надто бачити на власні очі, аби Мурця дряпалася у чиї двері. Ще б пак, у просторих будинках з надміром порожніх покоїв такий інстинкт ні до чого.
Та нарешті, останнє. Вчора вона теж зиркнула на годинника: було одинацять хвилин попівночі. Звідки у кішки пунктуальність така, з різницею в часі у шість хвилин?
Втім, Яна одразу ж розлютилася на саму себе. Чому всі її підозри врешті-решт повертаються до того, що їй наполегливо накидав Дарко? Дитяча маячня перевтілюється у причепливу ідею, що не дає їй просвітку. Адже він сам нещодавно пообіцяв їй, начебто мама незабаром постукає у її двері. Його обіцянка справдилася.
А може, це він і є? Сидить собі зараз під дверима, та дражнить її? Яна підскочила як обшпарена, розбурхана цією раптовою гадкою. Не вдалося розкрити таємницю мансарди, то принаймні тепер не дозволити б себе ошукати! Вона підбігла до дверей, шарпнула за ручку. Якщо там Дарко, цього разу йому від неї не сховатися! Та ця думка лише у мить збудження спромоглася захопити Яну. Насправді такий вчинок був би примітивний та негідний Дарка. Посидь вона ще трохи, дивись, і сама від неї відмовилася б.
Спазмом перехопило їй горло. Коли б не він, Яна вигукнула б. Ні, вона не побачила ані Дарка, ані грабіжника у масці, взагалі нікого. Жодного хитромудрого пристрою, жодної електронної іграшки, якою цей шибеник міг би керувати на віддалі. Нікого й нічого.
Яна подивилася в один бік, потім в інший. І там ані живої душі! От хіба що круп кішки з піднятим переможно хвостом неквапно звернув за ріг.
Притулившись до одвірка, Яна вмить вибухнула плачем. Це були сльози відчаю.

3.4

Екман з'явився близько одинацятої, коли Павло вже вирушив до себе на роботу, а діти подалися бавитися в сад. Їм обіцяли, що розслідування не затягнеться надовго, а відтак вже за декілька днів вони поновлять перервану подорож. Неговіркий вартівник мовчки впустив його до будинку, проте сам далі за ганок не наважувався ступити навіть у відсутність господаря та його дітей.
Яна зустріла гостя з квасною міною.
– Не хвилюйтеся. Я не примушуватиму вас повторювати усе вдруге, – негайно заспокоїв її Екман.
Вона запропонувала йому місце на канапі. Екман, звичним рухом підсмикнувши штани, сів, і одразу ж йому на коліна вскочила кицька.
– Маю результати дактилоскопії, – повідомив він, погладжуючи шерсть під задоволене мруження котячих очей. – Наші експерти досліджували рушницю.
Яна байдуже чекала на продовження.
– Повинен вас розчарувати, але крім відбитків ваших пальців, інших, ані на стволі, ані деінде, на жаль, не виявлено.
– Що ви хочете цим сказати? – ще не встигнувши зосередитися, перепитала Яна. Вона невпинно стежила за кішкою, що витягнулася у Екмана на колінах.
Той цілком терпляче сприйняв її неуважність, проте його самого наче обтяжувала власна місія.
– Бачте, ви надалі залишаєтеся єдиним підозрюваним. А відтак, праця геть усієї слідчої групи спрямована на збір доказів, мета яких підтвердити вашу причетність до вбивства, – він зітхнув, помічаючи, що Яна досі слухає його неуважно. – Інакше кажучи, єдине конкретне завдання слідства на цю мить – посадовити вас на лаву підсудних.
Яна здригнулася, нарешті вона усвідомила, що тлумачив їй Екман.
– По щирості, я вам співчуваю, та що мені до снаги? – він відірвав руку від гладкої шерсті кольору морської хвилі, аби підкреслити слова жестом.
У віконну лутку поцілив бумеранг. Кицька нашорошила вуха й за мить зістрибнула на підлогу.
– Даруйте, це дітлахи, – пояснила Яна.
– Пусте! Навпаки, це я заважаю вам у виконанні ваших обов'язків, тимчасом як ви, мабуть, мали б перебувати поряд з ними.
– Не заперечуватимете, якщо я вас ненадовго залишу самого? – запитала Яна, стурбовано визирнувши у вікно.
– Ви до дітей? Коли ваша ласка, я залюбки складу вам товариство.
Оминувши будинок, вони потрапили в сад. Дарко з почуттям провини зиркнув у їхній бік. Яна лише хитнула головою.
– Як на мене, ви до них встигли прихилитися? – припустився Екман.
– Чому ви так вирішили? – запитала вона радше з цікавості, аніж з наміру спростувати його здогадку.
– А тому, що ви вмить спустили з думки про власну проблему, заледве згадавши про дітлахів.
Яна замислилася над його словами. Екман не став чекати, поки вона це визнає, натомість змахнув руками, раптово змінюючи тему.
– Як тут у вас чудово! Яке повітря, а пахощі!
Його оточував квітник, рясніючи тюльпанами, їхні розгорнені бутони наполегливо тикалися йому в долоні. За квітником спокусливо зеленів газон, ховаючись від сонця у затінок високих дерев.
– Обожнюю цю пору року, коли літо щойно край порога. Все пізнається у порівнянні. Червень – з лютим. Ваші роки – з моїми. Насолоджуйтеся життям, допоки ще є час.
– Це ваше «допоки» звучить вельми пікантно за умов, що склалися. Чи не так?
– Натякаєте на справу, яка мене сюди привела?
– Ні, це радше ви натякаєте.
– Гаразд, можна і так це потрактувати. Хоча молодощі, вони однаково молодощі.
– Навіть у в'язниці?
– Уявіть собі.
– Уявила. Коли ви мене заарештуєте?
– Принаймні, не сьогодні. А якби це залежало від мене, то – ніколи. Знаєте, враховуючи моє до вас ставлення, можу пообіцяти, що попереджу вас заздалегідь.
– Підозрюю, вас не надто втішає ваша робота.
– Цього разу маєте рацію. Ви, молоді, щасливі принаймні тим, що живете легко, без докорів сумління.
– А ви як же?
– А що я? Мені так чи сяк незабаром на емеритуру.
– І що це ви так зібралися?
– Та нічого. Попросту вік. Вік, любо моя.
– Гарний привід, нема чого й казати. Навіщо ж вам пенсія? Ви ще сповнені сил та помрете від нудьги.
Екман недбало відмахнувся.
– Краще померти від нудьги! Ось закінчу цю справу, й подамся у відставку. Годі з мене. Я старий єврей. Зараз в органах не залишилося євреїв. Немає євреїв, і немає фахівців. Бо єврея в органах втримає хіба що покликання.
Він стояв та дивився просто у вікно веранди.
– А знаєте, балістика підтвердила: постріл зроблений безпосередньо з підвіконня, як і припускалося на початках. Тому, хто стріляв, не конче було брати рушницю до рук. Лише ця обставина і може бути зважена на вашу користь. Та  лихо в тім, що прокурор не захоче взяти її до уваги.
Яна спохмурніла.
– Отож, зрештою вистрілити міг будь-хто, з-поміж них і дитина?
Екмана нашорошило її запитання. Він закректав.
– Дарма я вам це сказав. Останнє неможливе з інших причин. Ви їх знаєте.
– Авжеж, я пам'ятаю, – неуважно підтвердила Яна. – А от... наприклад, кицька?
– А що, кицька? – не второпав Екман.
– Ну, адже кицька могла зрештою також натиснути на спуск? Ясна річ, випадково.
Він хитро примружився. Та його погляд жодним чином не зраджував те, що було у нього на думці. Враз Яна схаменулася й зметикувала, що виглядає на дурепу, яких світ не бачив.


А проте вона не заспокоїлася й наважилася те ж саме запитати Богдана. Перед цим її, щоправда, тривалий час не полишали сумніви. То вона сама відкладала з різних приводів, то Богдан подався кудись за дорученням Павла. Сам Павло залишився на обід. Але запитати його вона й на думці не мала. На це б вона не здобулася нізащо.
– Здається, сьогодні вкотре приходив цей поліціянт? – поцікавився він між іншим, сидячи за обіднім столом та кришачи хліб. Павло дотепер не пам'ятав його імені. – Ви з ним розмовляли?
Яна відповіла, що так.
– Що він тут забув?
Їй не надто кортіло зізнаватися в тому, що вона головний чи, радше, єдиний підозрюваний, тож Яна попросту пояснила, ніби він приходив з метою оглянути вдруге місце події. Павло ж дійняв віри чи ні, та в кожному випадку розлютився.
– Гаразд, Яно. Ви вже й так досить приділили йому уваги. Все, годі. Наступного разу не панькайтеся, женіть сміливо утришия! Ви не зобов'язані задля задоволення чужої цікавості відповідати на усі його безглузді запитання. Якщо так кортить – нехай офіційно викликає на допит. Там і розмовляйте досхочу. Та не хвилюйтеся! От побачите, щойно ви його попросите на виступці, він умить дасть вам спокій. Не тягатиме він вас до поліції, будьте цього певні. Справа й шага не варта, а він усе марудиться з нею. Ламає з себе важняка, хоча насправді цей ваш слідчий – порожнє місце!
У неї щось там смажилося на плиті, й вона з цього скористалася, аби втекти на кухню. Від його слів зберігся неприємний осад. Аби не продовжувати тему, вона намагалася більше до їдальні не потикатися.
А надто, що на разі дещо інше узяла собі за мету: підлеститися до Богдана.
Почувши, як в'їхало авто, а згодом грюкнули парадні двері, вона визирнула. Справді, це Богдан. Його неважко було спокусити філіжанкою кави з сирним пирогом, випеченим нею власноруч. Богдан розтанув на очах. Як же, вона сама запрошувала! Отепер можна з нього мички микати.
– Ваші випічки неповторні! Оце б моїй дружині у вас повчитися! – додав він, зітхнувши. – Її сирник з вашим не до порівняння.
– Я поділюся з вами секретом. Перекажіть вашій дружині, що сир чудово поєднується з ваніллю, саме їй він зобов'язаний власним смаком. Чомусь геть усі господині додають лимонну цедру, та лише не ваніль.
Він удруге зітхнув.
– Знаєте, якщо людині брак до цього хисту, ніяка ваніль не допоможе. 
Вона спробувала посміхнутися.
– Я відріжу вам частину. Захопите з собою.
Йому вона розповіла все як є.
– Сьогодні вкотре приходив слідчий. Вони вважають, ніби це я стріляла з вікна веранди! Уявляєте собі?
– Та що ви кажете?! – Богдан через обурення навіть відставив горнятко.
– Лише ви знаєте, що це неможливо!
– Невже знайдеться хтось, хто дійме цьому віри?
– А як ви гадаєте, хто б це міг бути? – запитала вона з прихованою надією.
Богдан розгублено змовк.
– Вони стверджують, ніби рушниця вистрілила просто з підвіконня. Її не брали до рук, розумієте?
– Часом трапляється, що рушниця стріляє сама... – нерішуче промимрив Богдан.
– А до того ж куля потрапляє у живіт грабіжникові, котрий саме цієї миті сходить драбиною на другий поверх?
– Ну… – він почухав потилицю.
Яна побачила, що наблизилася головного питання. Та зараз не завадило б їй позичити відваги.
– Хіба лише якби... якби якась тварина, наприклад, кицька… Як на вашу думку? – запитала вона обережно.
– Не збагну, – відверто зізнався Богдан. – Що ви маєте на увазі?
Як і Екману, цьому теж доводилося все розтлумачувати. І чому вони наполегливо відмовлялися розуміти її з півслова? Яна почувалася ніяково.
– Я кажу, що... адже кицька, мабуть, теж могла зачепити курок, – щойно вона це видихнула з себе, як їй одразу полегшало.
– Що, що?
Раптом забувши про лояльність до Яни, Богдан уп'явся у неї, немов забачив привида. Їй здалося, що, оговтавшись після шоку, він неодмінно розрегочеться їй в обличчя.
Яна збуряковіла та збентежено впустила очі додолу. Нагло вона почулася неабияк засоромленою. Як же таке трапилося, що вона, Яна, та й повірила у подібну нісенітницю?


За вечерею Павло поглянув на неї, та й не витримав.
– Яно, що з вами коїться? Ви якась загальмована. Та щодень усе марнієте й марнієте. Я вас геть не впізнаю. Сюди прийшла така собі провінціалка, знемоджена, навіть схудла по хворобі, але в кожному разі очі її блищали та на щоках мінився рум'янець, а тепер? Зблідле, змізерніле обличчя, згаслий погляд – небіжчик, навіть той справляє краще враження. Коли так піде й далі, залишиться тільки вас поховати.
Діти оцінюючє придивилися до неї услід за батьком.
Цікаво, чи казав він те ж саме Ларисі?
– Нездужаєте?
– Ні, ні! Попросту останнім часом замордували нічниці, – вирішила вона зізнатися. Мабуть, це зрештою краще, аніж якщо укладуть її до ліжка.
– Он воно як! У такому разі спробуйте поприймати снодійне. Засіб безвідмовний, по собі знаю.
– Дякую. Я так і вчиню.
Яна відповіла так радше, аби його заспокоїти. Насправді їй і на думку не збігало, та коли надійшов час, вона згадала його пораду.
А може, й справді, їй це лише ввижається? Й усі ці опівнічні шерехи, що Ларису довели до божевілля, до спроби самогубства, чинять тепер те ж саме з нею?
Якщо тільки це була спроба самогубства.
Отакої! Все тієї ж! Сумніви, саме вони не дають їй спокою, позбавляють сну.
Яна запалила світло, аби поглянути на годинника. Береться до півночі. Вчорашнє шкряботіння розпочалося саме о такій порі.
Ні, сьогодні вона на це не поведеться! Спатиме наперекір усьому. Павло має слушність. Ігноруючи всілякі там шерехи, вона поставить себе над ними, лише таким чином і вдасться здолати усю цю містифікацію – ані гадки про неї!
Яна наблизилася до туалетного столика. Біля наготованої склянки з водою лежав відірваний клаптик пластинки з пігулкою снодійного. Яна розірвала фольгу й витрусила її до склянки. Пігулка з шипінням при очах розчинилася у воді. Вона вже піднесла склянку до губ, як її наче струмом вдарило.
Ще напередодні в аптечці вона сама налічила декілька таких пластинок, а саме – три. Щонайменше три пластинки вчора перебували в одній з скриньок аптечної шафки. Сьогодні увечері вона виявила лише одну.
Яна спробувала навернути себе до здорового глузду: найпевніше, хтось щось шукав, та й вніс безлад. Зрештою, це неважко перевірити. Інша річ, що це було так обтяжливо для неї: напинати на себе халат та сходити на перший поверх, де знаходилася аптечка. Ще чого, стане вона перевіряти, аякже, підтверджуючи таким чином слабкість вдачі! Вона вже заприсягнулася зберігати холодну голову, тобто віра в догми матеріялізму має бути непохитна.
Та віри забракло. Спокуса взяла гору. Яна опашки нап'яла халат та зійшла донизу, аби розвіяти сумніви.
Де там! Вона висувала одну по одній скриньки у пошуках зниклих пігулок. Їй довелося до решти висипати вміст аптечки на стіл, та й це не допомогло. Радше навпаки, вона отримала можливість переконатися у зворотному. Двох пластинок немов і не було!


Яну затрусило. Якби ще одна пластинка, але дві! Кому знадобилися відразу дві пластинки?
Хто б міг узяти? Павло не носиться з пігулками. Якщо потрібно, завжди приймає на кухні, на щастя, кухня за два кроки. Діти, так ті й зовсім до рук не беруть. Може, Богдан? Але знову ж таки: чому дві?
Тремтіння посилилося, щойно вона удруге перевірила всю аптечку. Пігулки якимсь чином зникли.
Яна повернулася до себе. Спочатку повільним кроком, згодом пришвидшеним, та нарешті увірвалася, гнана страхом, у свій покій.
Склянка, на третину наповнена водою, неторкана стояла на туалетному столику. Яна невпевнено взяла її в руку, подивилася крізь неї на світло. Нічого такого, звичайна прозора вода. Насподі, хіба що, лежало декілька крупиць осаду. Якщо взяти до уваги, що одну пігулку вона вже укинула – тоді все гаразд. Та тільки Яна не пам'ятала, з'явився осад по тому, як вона розчинила пігулку, чи ж був до цього.
Вона рвучко поставила склянку назад, так, ніби рука враз послабшала. Вода сколихнулася й перелилася через вінця, розхлюпавшись по столику. Яна з огидою обтрусила долоню, куди теж потрапили бризки, й ретельно, з тим же самим відчуттям витерла об пелену халата.
Дотепер її тіпало. Увібравши голову в плечі, вона сіла на ліжко та уп'ялася безтямними очима у простір поперед себе.
Нагло схопившись, підбігла до дверей та замкнула їх на ключ. Цього їй видалося замало, тож вона схопила стільця та, просунувши ніжкою за дверну ручку, заблокувала таким чином двері, що відчинялися назовні. Та вкотре повернулася на своє місце, до тієї ж постави.
Проте відчуття небезпеки не залишало її. Ще й надто неприємне, бо надійшло нізвідки, хоча задум з пігулками вона вже розкрила, тож з цього боку їй нічого не загрожуватиме.
Рука сама собою ковзнула до щілини, під подушку, туди, де колись знайшовся встромлений кухонний ніж. Яна повернула його на місце, на кухню. Ніж був надто вигострений і залишався таким дотепер, позаяк вона його відтоді не торкалася.
Яна вдруге схопилася й прикипіла до дверей. Зовні панувала мертва тиша. Тоді вона обережно відпустила замок. Короткий глухий скрегіт, та знову – моторошна тиша.
Серце нестримно калатало у грудях, коли вона залишила кімнату. Світло з покою ринуло услід, у його віддзеркаленні вона побачила порожній коридор, та й це її не переконало.
З усім тим Яна зійшла на кухню. Будинок спав. Вона зняла ніж зі стіни. Удруге, як і колись, ряд ножів налічував недокомплект.
Залишаючи позаду темний простір, Яна поверталася до свого покою. Проте з ножем, міцно стиснутим у долоні, вона почувалася куди як упевненіше. Тримаючись стіни, кицька в паніці прошмигнула повз неї сходами донизу.
Яна вкотре зачинилася на ключ. Можна було ще й стілець насадити на дверну ручку, але тепер у неї був ніж. Вона лягла до ліжка й заховала його під ковдрою.
Незабаром повіки поважчали. Мимоволі Яна стулила очі. Лише нічник надалі світився, попереджаючи, що вона досі не спить.
Яна прокинулася, збуджена метушнею коло дверей. Хтось з іншого боку намагався потрапити ключем у замкову щілину. Її одразу ж кинуло в пал. Вона зірвала з себе ковдру. Отож, почалося!
Ніж, як на те, кудись запропастився. З нетерплячки вона нервово скинула ковдру на підлогу. Ніж полетів поперед ковдри на килим. 
Розлючено вона схопила ножа та навшпиньки підкралася до дверей. Тамуючи подих, Яна дослухалася, вона сподівалася вгадати, хто був за дверима: доросла людина, дитина, чи... тварина. Килим порогу не сягав. Босоніж вона анітрохи не відчувала зимну підлогу. Натомість чула сопіння того, хто перебував по той бік дверей.
Стискаючи правицею ніж, лівою рукою вона відпустила замок та, натиснувши на ручку ліктем, рвучко штовхнула двері. Хтось, не встигнувши навіть зойкнути, незграбно гепнувся на підлогу. У смузі світла промайнули голі литки ніг. 
Яна відчинила двері навстіж.
На мить Павло відхилив долоню, що нею затулився від сліпучого світла. Побачивши над собою Яну з ножем, перелякано вигукнув:
– Яно, зупиніться, на Бога, це ж я! Я, Павло Костирко! Ви мене не впізнали?
Яна заціпеніла. Він назвав навіть прізвище, мабуть, вирішивши, що вона не при своєму розумі. А й справді, чи не відбилася вона глузду?
Раптом знесилівши, вона впустила ножа, і той впав поряд з Павлом. З її очей покотилися сльози, мов роса з листя.
Павло переконався, що йому більше нічого не загрожує, та звівся на ноги, притримуючись за стіну.
– Не уявляєте, Яно, як ви мене налякали!
Яна продовжувала ридма ридати. Він заспокійливо поклав руки їй на плечі, тож тепер одні й другі здригалися разом.
– Гаразд, годі вам. Усе вже позаду. Не плачте.
Та вона позбулася його обіймів, з жахом уявивши, якої він про неї думки, і врятувалася втечею до свого покою.

3.5

Вранці її кімната мала невпізнаний вигляд. Подушка мокра від сліз, ковдра з'їхала на підлогу, одяг розкиданий жужмом, уламки квіткової вази потонули в калюжі вкупі з тюльпанами.
І лише склянка з питною водою дотепер стояла непочатою на столику. Це все через неї! Яна у нападі люті схопила її з наміром виплеснути воду у вікно, а саму склянку зашпурнути якнайдалі за огорожу, та вчасно схаменулася. Ні, це на добре, що вона вчора забула про склянку. Сьогодні і скалок було б не зібрати. А так…
Вона пошукала очима, дістала з полиці напівпорожній флакон з-під парфумів та безжально виплеснула вміст у вікно, як щойно мала намір спорожнити склянку. Обережно, намагаючись не втратити жодної краплі, злила воду у флакон, а флакон повернула на місце. Ніхто й не здогадається.
Люстро опинилося просто перед нею. Заледве вона побачила там себе, її охопив такий жах, що нічним страхіттям довелося потіснитися. Мішки попід очима, нечесане волосся стирчить жмутами, а погляд вкрай здичавілий. Цього разу її вже безперечно матимуть за божевільну.
Занехаявши геть усе, Яна метушливо узялася до опоряджання. Не пошкодувала ані часу, ані косметики, але ж тепер її було не впізнати. А радше, вона стала більше нагадувати колишню Яну. Навіть сукню змінила. Не те щоб на кращу, а просто на іншу. Ларисин урок не минув даремно.
Зараз слід виправити те, що вона накоїла вночі, скрасити неприємне враження, яке вона справила на Павла. Ще одна така ж безглузда витівка – і божевільні не уникнути.
Востаннє поглянувши на себе у люстро, вона розгладила руками зморшки. Отак, чимпривітніше. Ніби нічого й не було, настановляла вона себе. Хай краще він засумнівається, що бачив, як вона замірялася на нього з ножем у руці.
Силкуючись втримати на обличчі посмішку, Яна вийшла з покою. Вони усі чекали долі, збентежені запізненням сніданку, а може, й не лише цим.
– Даруйте! Але, здається, я сьогодні заспала, – зізналася вона, скрушно зітхаючи.
Дарко з Іринкою, роззявивши роти, оглянули її від низу до верху. Зміна макіяжу справила належне враження. Визнавши це за добру ознаку, Павло прихильно захитав головою.
– Не турбуйтеся. Це пусте. Головне, що з вами все гаразд. Я ж-бо непокоївся. Побачивши світло в кімнаті, вирішив зазирнути. Взагалі-то я стукав, та ви не чули, – повагавшись, він додав. – Після тієї історії з Ларисою я б не пройшов повз... Ви, певна річ, здогадуєтеся, про що я.
Яна мимоволі кивнула у відповідь. Він навіть не підозрював, наскільки в дійсності наблизилася вона до такого ж фіналу.
– Отож, уявіть, варто мені побачити, як глупої ночі світиться щілина у дверях, і вже голови хапається казна-що. Повсякчас ввижається, ніби хтось вдруге наковтався снодійного. А відтак, не бентежтеся, мені самому придався б гарний відпочинок. Нерви, усе нерви…


Яна зателефонувала Екману, вже коли Павло поїхав на роботу. Вона не хотіла також, аби його бачили діти, тож призначила йому зустріч у найближчому кафе, тому самому, куди безуспішно запрошував її Богдан протягом перших двох тижнів. Згодом він залишив ці спроби, задовольняючись нетривалими чаюваннями на кухні в очікуванні на господаря.
Дітей вона залишила самих під Даркове слово честі, що він догляне за Іринкою, та подалася на зустріч з Екманом.
Той анітрохи не здивувався її дзвінку. Може, звичка така професійна, нічому не дивуватися, а може, він попросту знав, що рано чи пізно вона зателефонує. У кафе він з'явився раніше за неї. Втім, так сталося знову ж таки радше через те, що вона спізнилася. Та він не виявляв нетерпіння. Сидів собі, попиваючи захоловшу каву, так, немов для того лише і зайшов, аби відпочити від метушні. Крізь вікно давалося на очі, як дітлахи грають у класики, просто на проїжджій частині. У цьому кварталі рух на дорогах рідкість. Автівки надовго паркують просто під бордюрами, не переймаючись тим, чи залишиться вільним проїзд.
Яна інстинктивно оминула розкреслений асфальт, хоча дуже поспішала, та стрімкою ходою увійшла до кафе. Вона непокоїлася, що Екман може піти, не дочекавшись її.
Побачивши його за столиком, вона попрямувала у його бік, незграбно зачіпаючи ніжки стільців. Енергійно, ледве встигнувши загальмувати, кинула торбинку на стіл та присунула стілець. Згодом прибрала її із столу, узявши собі на коліна. Потім перевісила на бильце стільця. Вона нервувала.
Передусім Яна вибачилася за спізнення. Екман безпристрасно привітався у відповідь. Незважаючи на протест, він замовив для неї (і для себе теж) каву з пампушками.
– Вже вашій статурі воно жодним чином не зашкодить.
І він помітив! Яна прип'яла язика. Екман дозволив їй з'їсти пампушок, і лише тоді запитав:
– То що там у вас скоїлося?
Яна не відповіла та узялася за наступного пампушка. Екман не наполягав на негайній відповіді, хоча її голос телефоном видався йому доволі схвильованим, а надто коли він спробував відтермінувати зустріч на певний час. Аби поступитися їй, йому довелося просити у керівництва дозволу не піти на нараду, а керівництво завжди погоджується на це вкрай неохоче. Тож тепер він сидів навпроти неї у кафе та попри наслідки для здоров'я допивав чергову, понад міру, філіжанку чорної кави.
У торбинці, що висіла на бильці стільця, знаходився флакончик з водою, тою самою, у котрій вона розчинила пігулку. Але останньої миті Яна злякалася. Довіритися слідчому, хіба чувана це річ? Екман здавався їй людиною порядною, та вона не була у ньому аж так впевнена.
Не дочекавшись, поки вона збереться на відвагу, він провадив далі сам.
– Ваша попередниця вельми цікава людина. Мушу визнати, ви теж.
Порівняння з Ларисою Яну вбивало. Та вона не піддалася на провокацію, не дозволяв малесенький флакончик з-під парфумів.
– Сподіваюся, ви атеїстка?
– Я давала привід так вважати? – здивувалася вона.
– Ну, ви бібліотекар, а бібліотекареві доводиться стикатися з літературою всебічного спрямування. Його вабить цікавість, ненажерлива пристрасть до непізнаного. Релігія таких оминає. Як на мене, переважна більшість бібліофілів – атеїсти.
– А що, це мало б значення?
– Ну, якщо ви атеїст, то і в містику, мабуть, не вірите? Чи я помиляюся?
– А чому ви про це згадали? – запитала вона, здригнувшись.
– Мене штовхає на це ваша таємничість.
Яна впустила очі.
– Чи не в пам'ятку вам наша розмова з приводу болтів, що були у зломщиків? – продовжував Екман. – Вам так нічого і не спадає на думку? Ні, справжнє зло слід шукати не в містиці, а в наших з вами думках, у наших вчинках, у наших серцях. Сприйміть лишень біблейського героя як художній образ, і ви побачите, як усе стає на свої місця. От якщо, скажімо, ви розумна людина, обдарована, але застосування своїм здібностям не знаходите, хтось, мабуть, у цьому винен: наприклад, ваш екзаменатор надто квапився додому, а відтак це коштувало йому помилки. Поставився хтось недбало до власних обов'язків, от вам і наслідок. Ви можете скільки завгодно звинувачувати тирана, але тиран спирається на ваші ж недоліки: на легкодухість, марнославство, егоїзм тощо. А разом це величезний негативний потенціал, релігія дає йому цілком конкретну назву – гадаю, ви утямки, яку, – у кожному разі це те сумарне зло, носієм якого різною мірою є всі ми. У моєму прикладі воно завадило доброму, якщо хочете, Божому прояву, тобто вашим здібностям, прислужитися задля спільного добра. Все решта – містика. Є такі, що натомість полюбляють водити руками вгору-вниз, вправо-вліво, ця процедура їм зрозуміліша та ближча за надання безкорисливої допомоги. Один краде прямо, нишпорячи кишенями, інший ні за що не вважатиме себе за злодія, та продасть вам гнилий товар, третій вкраде ваш час, обминувши у черзі. Згодом усі ці злодії підуть до церкви молитися. Припустімо, помолилися. Скажіть, а що, після цього вони перестали бути злодіями? От ви, погляньте на себе: а чи завжди ви маєте рацію?.. Осьде воно, зло, шукайте його не десь там, а у власних же спонуках. Та не намагайтеся надати тілесної форми. Щойно ви забажаєте його матеріялізувати, видати за конкретне чудовисько – це однаково, якби ви потрапили до віртуального простору. Зло ховається і у вашому будинку. Але не шукайте, повторюю, зло у плоті. Залиште це проповідникам.
Екман зазирнув наспід своєї філіжанки та вихилив зхолоднілу каву. Яна не знала, що й гадати. З усієї безлічі натяків вона зрозуміла тільки одне.
– Ви бачилися з Ларисою, – здогадалася вона. – Що вона вам розповіла?
Екман хитро примружився.
– Ви намагаєтеся щось випитати у мене, але самі уникаєте щирості.
– Гаразд, – діватися ніде, Яна полізла до торбинки.
На столі з'явився злощасний флакончик. Екман уп'явся в нього очима. Вона підштовхнула флакончик до нього.
– Візьміть.
Та Екман зволікав.
– Що це?
– Вода.
Він навіть не посміхнувся.
– Одне лише прохання, – додала Яна. – Відразу ж дайте звістку, щойно буде готовий аналіз. Але більше нікому, жодній душі. Це приватна справа, тільки поміж мною та вами.
– Це вже два прохання.
– Я дуже вас прошу, – наполягала вона.
Екман ще розмірковував.
– Що слід шукати у цьому флакончику?
– Снодійне, тобто потрібно знати його концентрацію.
Він опустив флакончик до кишені маринарки.
– Гаразд, я нікому не казатиму.
Яна полегшено зітхнула.


Віддавши особисто, як і обіцяв Яні, флакончик на експертизу, Екман поїхав до лікарні. Божевільню оточував парк; безтурботне шелестіння в густих кронах дерев та зламані долі. Багатьом з пацієнтів призначено було залишатися тут довіку.
Екман не пред'явив посвідчення, він взагалі украй рідко користався з привілеїв служби. Як і всі інші громадяни, скромно сів на лаву у приймальні, часу не бракувало. Коли б він ще поспішав, тоді інша річ. А так… На нараду однаково спізнився.
Як і слід було сподіватися, лікар з'явився не одразу та мав заклопотаний вигляд, проте, упізнавши Екмана, пожвавився.
– Ви?! Чого ж ви не відрекомендувалися?.. Перепрошую, що змусив вас чекати.
Він був низький на зріст, через що його зіниці неодмінно закочувалися вгору, коли він розмовляв з кимось, як-то у хориста, що співає псалми. Натомість співбесідник навпаки, відчував перевагу.
– Байдуже, – заспокоїв його Екман. – Часу вдосталь.
– Час вам знадобиться, бо ваш пацієнт на разі не готовий, – випереджаючи його, повідомив лікар. – Підлікуємо, тоді – будь ласка.
– А що, хіба він геть неосудний?
– Не надто, – ухильно відповів лікар, – та візити передчасні. Скажіть, ви бажаєте отримати повноцінного свідка, але дещо пізніше, чи вас влаштують свідчення, які ви не зможете нікуди підшити, позаяк будь-який адвокат вистриже вас на дурня. Вас, не його! – він вказав відкопиленим великим пальцем на двері за своїми плечима.
– Я все збагнув, – посміхнувся Екман. – Даруйте, що мав сумніви. Не наполягатиму.
– А, пусте! – відмахнувся той.
Екман фамільярно узяв його попідруч та відвів набік.
– Можливо, вам він зрештою щось розповідав, як лікареві?
– А що б ви сподівалися почути? – нашорошився лікар.
Екман змовницьки поворушив бровами. Його єврейське обличчя від цього стало ще більш єврейське.
– Та щось не зовсім звичне.
Лікар скоса зиркнув на сестру, що саме проходила повз них.
– Тобто незвичне для нас, простих смертних, – додав Екман. – Вашій установі воно, може, якраз навпаки, дуже навіть знайоме.
– Справді, – погодився лікар, коли сестра відійшла вже далеченько, – у нас власні уявлення про екстравагантність.
– Отож, ви мене чимось потішите?
Той закректав та витер лоб носовичком, витягши його з нагрудної кишені. Шапочка з'їхала на потилицю, оголивши край лисини. Вона саме впадала в око Екману згори.
– Ми з вами люди, які достатньо бачили життя, – ризикнув нагадати він. – Навіщо ж нам ходити коло та навколо?
Лікар відповів голосним зітханням, чи то сумуючи, чи то погоджуючись.
– Та гаразд вже! З ним щось коїться. Коли б він лише не мовчав... Але ми випадково зауважили: він бурхливо реагує на згадку щодо якоїсь мами. Зроніть слово: «мама», як він від вас одразу сахається. Хоча поза тим поводиться доволі врівноважено.
– Мама? – Екман удав, ніби не тямить, про що йдеться. – Мама, та й годі?
– Та от чия це мама, й чим вона йому так добряче допекла, ми не знаємо.
– Припустімо, та що ж у цьому дивного?
Лікар помулявся.
– Як людина, я переконаний, що ми маємо справу з поважним порушенням психіки. Проте як лікар, я схильний вважати, що він радше здоровий, аніж хворий. Щодо решти здогадуйтеся самі.
Він розвів руками й востаннє завів очі під лоба.
– Та більше я вам не зараджу нічим. А зараз, якщо не заперечуєте, я волів би повернутися до хворих.
– Певна річ. Вдячний і на цьому.
Пройшовшись уздовж алеї, Екман обрав у затінку лавицю та, зручно вмостившись на ній, втішено дослухався шелестіння листя.
Хто ж їх коли зрозуміє, отих психіатрів?


Пополудні Павло замовив квитки й запропонував Яні поїхати з дітьми до цирку. Поверталися вони над вечір, до того ж сонце ховалося десь за хмарами, отож сутеніло швидше, аніж завжди. Ще в автівці Яна обмірковувала, що б їй таке нашвидкуруч приготувати. Може, оладки? Вони у неї виходили крихкі, тендітні, діти їх обожнювали. Усі необхідні продукти були в холодильнику. Та й які там продукти? Хіба що сметани замало буде, мабуть, для такого випадку. Не завадило б зупинитися біля якої крамниці. Вона сказала про це Богданові. Але той її приголомшив. Він відповів, що господар щойно зателефонував на стільниковий та звелів йому не затримуватися, а повертатися якнайскорше додому. Навіщо такий поспіх? Адже все одно відповідальність на ній. Яна навіть розгнівалася та вирішила висловити Павлові своє обурення, якщо тільки він не мав наміру підвищити їй платню. На лихий кінець його міг врятувати землетрус.
А Богдан, певне, щось таки знав. Лише не схотів зізнаватися, загадково відвертаючись та знизуючи плечима. Які ще таємниці?
Переступивши поріг, Яна так і заклякла на місці. Павло при параді стояв посеред вітальні, усі вази наповнені свіжими орхідеями, палали самі свічки.
Яна зойкнула. Та це був ще не край. У їдальні на них чекав накритий стіл, який не щодня побачиш і в ресторані.
Їй і з гадки зійшла заздалегідь складена гнівна промова.
– Знаєте, Яно, – голос у нього був такий лагідний, – після тієї трагічної ночі ми стали якісь відчужені, майже не спілкуємося, а тим часом усі ми – одна родина, й ви теж, тому я хочу, аби ви почувалися, як у справжній сім'ї. Адже ви замінили дітлахам матір, і як на мене, вони це збагнули. Так, діти?.. Даруйте, що вас не попередили з приводу сьогоднішнього вечора. Та я дуже хотів, аби це стало приємною несподіванкою. Занехайте свої обов'язки. Сьогодні ваш вихідний.
Вони розсілися довкола столу. Павло відкоркував шампанське – лише французьке, лише витримане. Яна з недовірою встромила ніж навмання.
– Що це?
– О, це особлива страва. Приготована за спеціальним рецептом на замовлення. Скуштуйте!.. Не бійтеся, – розсміявся він. – Воно цілком їстівне, можете мені вірити. Здогадуюся, що ви зроду-віку ні про що таке й не чули. Але я переконаний: вам буде до смаку. Ну ж-бо, сміливіше!
Вона ризикнула відрізати скибочку чогось та покласти собі до тарілки.
Павло виголосив тост.
– За нашу родину, що виросла завдяки вам, Яно! За вас!
Яна збентежено підвела келих. Цієї миті з коридору долинув телефонний дзвінок. Павло схопився.
– Не турбуйтеся! Цього разу я сам підійду.
Чути було, як він узяв слухавку. Проте далі ані пари з уст. Майже одразу він постав у дверях.
– Яно, це вас! – повідомив він втішено: пощастило прислужитися.
Яна взяла слухавку з думкою про батька. Як же вона здивувалася, упізнавши голос Екмана! Вона вже й гадки не мала про нього, визнавши власні підозри за прикру помилку. Вона налаштувалася на перепросини.
– Скажіть, що спонукало вас віддати це на експертизу?
Яна вирішила, що це і є вступ перед тим, як з неї покпити.
– Нічого не знайшли? – мляво поцікавилася вона. Слова пролунали як здогадка.
– Навпаки, ви мали слушність. Там надто висока концентрація снодійного. Варто було вихилити все – і ви б не прокинулися.
– Яно, без вас ми продовжувати не в змозі! – крізь прочинені двері долинув заклик Павла. – Переказуйте вітання вашим родичам та повертайтеся до нас.
– Авжеж, я зараз! – затуливши слухавку долонею, гукнула вона.
Та Екман все одно почув.
– Він поряд?
– Ви вгадали.
– Я дотримався обіцянки. Нікому анічичирк. Втім, можливо, тепер ви захочете...
– Ні! – перелякано відрубала Яна. – Нізащо, у жодному випадку!
– Яно! Ви йдете? – наполегливо кликав Павло.
– Перепрошую, – вибачилась вона у слухавку. – У нас невеличке родинне свято. Мене кличуть до столу. Я гадаю, ваша справа не така вже й нагальна.
Вона поклала слухавку.
– Хто це був – ваш батько? – запитав Павло, побачивши її вдруге, лише дещо сполотнілу, на порозі.
– Ні, – неуважно відгукнулася Яна. Та за мить виправилась. – Мій брат.
– От і добре! Відтак, Яно, наступний тост – за ваше здоров'я!
Вона узяла наповнений за її відсутності келих та піднесла до рота.


ЧАСТИНА ЧЕТВЕРТА

4.1

Протягом ночі Яна не стулила ока, напружено дослухаючись усього, що діялося в будинку. Вона чула, коли Іринка грюкнула дверима, та як прочовгала до вбиральні й назад. Пролунали голоси її та брата. Згодом усе вщухло. Звернуло з півночі.
І вкотре долинув шкрябаючий звук, ніби з вимогою впустити. Та цього разу вона вирішила не наближатися, навіть не встала з ліжка. Загорнувшись у ковдру, нашорошено дослухалася, чекаючи з острахом, що ж буде далі. Вона спітніла, одначе так і не вибралася з-під ковдри. Шкрябання припинилося само по собі, немов там, зовні, переконавшись, що двері замкнені, терпляче відклали спробу до завтра.
Хтось вистрілив у живіт Тарасові. Хтось з наполегливою регулярністю з настанням ночі шкребеться у її двері. Хтось підсипав їй смертельну дозу снодійного.
Хтось з-поміж них? А можливо, жоден з них? – Нісенітниця! Це зрештою котрийсь з них.
Та нехай будинком і не блукала покійна господиня, Яні не ставало від цього легше.
Вранці, побачивши себе у люстрі, вона жахнулася. Жоден макіяж не приховає наслідків нічниці.
Зробивши, що на силі, з власним обличчям, Яна зійшла на кухню. Допоки усі сплять, вона мала приготувати сніданок. Та звільнитися від думки, що хтось з-посеред них намагався її отруїти, однаково не могла. Своєму отруйникові вона старанно перебирала гречану крупу. Боронь Боже проминути нелущене зернятко!
Музика, що долинула з кімнати Дарка, спонукала її поквапитися.
– Доброго ранку, Яно! – Павло, пропаханий милом, розтираючи на щоках крем після гоління, зазирнув на кухню виключно з метою привітатися.
Незабаром усі зійдуться в їдальні. Яна заварила гербати для дітей та змолола каву Павлові. Собі, як завжди, налила молока. Чи не прокисло? Зробила ковток – та вмить виплюнула до раковини.
Молоко лише вона й пила, усі це знали. Нещодавно Іринка мала розлад шлунку, лікар порадив певний час утриматися від молочних продуктів, тож каші Яна варила тепер лише на воді. Їй спало на гадку: якби хтось мав намір отруїти її цими днями, йому б нічого не вартувало підсипати отрути до молока, у переконанні, що та знайде адресата. Яна з огидою відсунула склянку на інший край.
Надійшла Іринка, перша засіла своє місце та, допоки нікого немає, з цікавості зазирнула під покришку каструлі, що вже стояла посередині. Яна удала, ніби нічого не бачила. У неї вже сили не лишилося на зауваження.
– Як тут у нас смачно пахне! – зреагував Павло, сідаючи і собі до столу. – Ніхто не зрівняється з нашою Яною щодо кулінарії, як, діти, ви згодні зі мною?
Дарко стримано погодився (батько того вимагав!), Іринка щось промугикала крізь повний рот.
– Так, непросто було на це зважитися, та все ж я маю намір запросити на роботу куховарку. Авжеж! Ви все добре дочули. І не дивіться на мене так. Яна готує чудово, як тут заперечиш! Але ж для неї це непомірне навантаження, погляньте, вона ж незабаром геть змарніє за домашньою працею. Ні, так далі не піде. Яно, щиро каюся, що навісив на вас стільки обов'язків та обіцяю виправитись. Сьогодні ж дам оголошення до газети.
Від несподіванки Яна трохи не вдавилася шматком хліба. Вона одразу ж збагнула, до чого це може призвести, і злякалася. Доти, доки кухня залишалася у її руках, не варто боятися отруйника. Той, звісно ж, діяв вибірково: отрута мала потрапити в суп до Яни, а більше ні до кого. Тільки це й слугувало їй захистом.
– Дарма! – запротестувала вона, ще й не відкашлявшись як слід. – Мені зовсім неважко. Я з чималим задоволенням.
– Яно, не вмовляйте мене. Справа вирішена, та й годі, – суворо зупинив її Павло.
Яна вмить забула про обережність. Ужила все красномовство, на яке тільки була здатна, та врешті доскочила свого. Павло поступився. Головним аргументом стала запланована подорож на озера. Безглуздо наймати когось на час, що залишився, краще зачекати, коли вони повернуться, і вже тоді... Їй довелося пообіцяти, що після повернення вона сама займеться пошуками куховарки. Щоправда, це лише відстрочка. Та хай би як. За той час ситуація могла якось виправитися. У кожному разі, вона не втрачала надії.
Зупинив її телефонний дзвінок. Цього разу Яна сама підійшла до телефону. Це був знову Екман.
– Яно, я мушу терміново з вами зустрітися. Будь ласка, самі призначте час.
Він був поважний та схвильований.
– Гаразд, – погодилася вона. – О дванацятій там само.
– Я приїду, – підтвердив він та поклав слухавку.
Яна повернулася в їдальню за брудним начинням. Сніданок з'їдений, усі розійшлися. Вона склала посуд на візок та покотила на кухню. Там заскочила Іринку, що пасла очі на буфет.
– Іринко, люба дитинко, ти що тут робиш?
– Я хочу пити.
– То чому ж ти не випила свій чай?
– Тоді мені ще не кортіло, – простодушно пояснила вона.
– А тепер закортіло?.. Гаразд, але доведеться зачекати, поки розігріється чайник.
Яна відвернулася, аби поставити чайник на вогонь. Та ледве вона повернулася назад, як волосся встало дибки: Іринка вже тягнулася до її молока. Що вона робить?!
– Не важся! – прохрипіла Яна, та голос кудись зник, тож Іринка її не почула.
Тоді Яна подалася у її бік. Вона вибила склянку у неї з рук тієї миті, коли Іринка вже піднесла її до рота.
Скло перетворилося на дрібні скалки, що потонули у молочній калюжі біля Іринкиних ніг. Сама Іринка стояла збоку та сторопіло роздивлялася забризкану суконку. Молоко лишилося у неї тільки на губах.


Від самого ранку безперервно мжичило, було не по-червневому прохолодно й волого. Екман сидів у мокрому плащі та щохвилини хапався за носовичка. Яна зглянулася на нього. Що змушувало цю літню застуджену людину в отаку негоду мчати на протилежний край міста? Не собі ж на користь – стосовно тієї ночі вона розповіла все, що знала, або, в кожному разі, що вважала за потрібне, і більше йому немає на що сподіватися.
Екман зробив знак офіціянтові. Той миттю поставив на стіл дві філіжанки димлячої чорної кави. Яна, відкинувши каптур дощовика, сама охоче ковтнула палючий напій. Рукави, які вона не встигла закачати, залишили на столі мокрий слід.
– Ви мені не йшли з думки, – зізнався Екман, щойно заховавши носовичка. – Без жартів. Вам краще поїхати звідси, допоки ще не пізно.
– А діти?
Брови його підскочили вгору.
– Ви впевнені, що це їх батько?
– Я не знаю, – спохмурнівши, відповіла вона. – Отож-бо й воно, що не знаю.
Він похитав головою.
– Боюся, що це лише початок. До гарної ж сімейки ви потрапили.
– А що вам про них відомо? – своєю чергою, поцікавилася вона.
– Сімейка, хоч куди, – повторив Екман. –  Один одного вартий.
– А що ви маєте проти? – Яна несподівано кинулася на їхній захист, немов ніхто й не намагався її отруїти.
Зі свого боку, Екман був настільки коректний, що не став їй про це нагадувати.
– Та от дивлюся я на вашого господаря, і чогось не добираю. Гроші, як на мене, лише за однієї умови можуть вийти на перший план: коли їсти нічого. А у нього вони завжди на першому місці. У нього гроші – ознака чи то розуму, чи то ще чого. Сам заробив купу грошей, тож тепер оцінює решту світу з цієї ж позиції. Будь він спортсмен, певне, тоді мірилом була б мускулатура, як ви гадаєте?.. Він і сина оцінює лише по його самостійності. Дарко здібний хлопець, а з нього дурня ліплять. Здається, він ненавидить батька ще більше, аніж вас.
Яна витріщила очі.
– А мене за віщо?
– О-о! І ви ще питаєте? – він вдруге хитнув головою. – Перепрошую, Яно, та ж ви забрали місце його матері. Чого, чого, а цього він вам не подарує.
Вона розлютилася.
– Дурня! Я ніколи про це навіть не мріяла!
– Справді? – перепитав Екман, кепкуючи з неї.
– Гаразд, можете не йняти віри, але стосовно Дарка… Отут ви поза сумнівом перебільшуєте. Це дуже спокійний хлопчик. А ви його виставили таким собі циніком.
– Обережніше! Адже я досі нічого не казав про цинізм! Та ви чекали цього від мене, еге ж? А може, ви й самі потай такої ж думки, та не наважуєтеся це визнати? Не варто! Насправді цинізм властивий дітям, як нікому: їм не встигли розтлумачити різницю, що є добре, а що зле. І щоменший вік, тим... Кажете, спокійний хлопчик?.. Зізнаюся, Дарка я б давно поставив на перше місце серед підозрюваних. Одне заважає: він надто заляканий. Що ви хочете? Коли день у днем комусь утовкмачувати в голову, що він тюхтій, він тюхтієм і буде.
– Дякувати Богові! Як часом корисно виявитися тюхтієм! Принаймні, його більше не підозрюватимуть!
Вона й не помітила, як це злетіло у неї з язика. Екман пильно подивився їй в обличчя.
– А решту? Теж?.. То може, ви підозрюєте когось поза Дарком – кого не хотіли мені назвати?
Яна почулася загнаною в кут і не відповіла.
– Отже, таки цю трійцю?.. Я зауважив, що коли йдеться про усіх гуртом, ви зі мною погоджуєтеся, та підозрювати будь-кого особно – не доведи Господи!
Яна зашарілася та впустила очі. Їй видалося, ніби Екман бачить її наскрізь. У потаємних закутках її душі він читає краще за неї саму!
– Ви хоча б не тримайте це у таємниці. Нехай знають, що ви знаєте. Пригрозіть, начебто убезпечилися на крайній випадок, виклали все в листі, а лист передали до надійних рук тощо. Можливо, принаймні у такий спосіб ви знеохотите когось підсипати вам миш'ячку до борщу.
– Гадаєте, вони це сприймуть поважно? – тепер Яна з сумнівом похитала головою. – Лариса вже намагалася розповісти, а на чому це скінчилося: її узяли за схиблену.
– Лариса багато чого розповідала. Наприклад, щодо кроків у порожньому покою нагорі та опівнічному шкрябанні у двері. Ви ж нічого цього не чули?
– Звісно, що ні! – обурилася вона.
– Бачите! Вам зарано перейматися. Не так вже й легко спровадити когось до божевільні.
Яна погодилася:
– Авжеж.
Вона полізла за господарською торбою, що стояла під столом.
– Даруйте, але я маю ще забігти до крамниці.
Екман ствердно хитнув головою, втім, зауваживши, що не надто вже вона йому й повірила.
– Поміркуйте над тим, що я вам казав.


Яна сиділа перед люстром, розглядаючи виснажене обличчя та розгладжуючи руками перші зморшки. Волосся, й те неначе втратило блиск. Втім, можливо, тому, що вона почала мити абичим. Нікчема! Ще трохи, й вона сама матиме за втіху накласти на себе руки. Якщо не від нервового перенапруження, то від зморшок напевне.
Вона дістала губну помаду й піднесла до рота.
А з думки не йшли уривки розмови з Екманом. Щодо одного той безумовно мав рацію: вона б нізащо не погодилася повірити у причетність когось із членів родини, когось конкретно. Дійти логічного висновку – ще може бути. Але щоб повірити? Там має бути хтось іще. Несвідомо вона цілком могла повісити на нього усю провину. Та погодитися з його правом на існування – ніколи!
Спроба отруєння, а надто смерть Тараса геть випадали з логіки взаємин. От якби викреслити їх зовсім, тоді все поставало б на свої місця. Щойно Яна силкувалася розплутати цей вузол, як починав докучати головний біль.
Замислившись, вона й забула, навіщо відкрила помаду. Враз її очі зійшлися на кінчику стрижня, що витикався з тюбика. А чому, власне, стрижень незмога отруїти так само, як їжу? Дуже навіть просто! І ніхто не доторкнеться до нього поза Яною. Адже вона мало не вимастила ним губи!
Яна з невиправданою зненавистю шпурнула помаду в кут.
Облизавши пересохлі губи, вона відволіклася від дзеркала та подалася шукати дітей.


Згодом її підозри розповсюдилися також на решту предметів туалету: зубну пасту, жувальну гуму. Тепер її мозок безперервно працював в одному напрямку: у який ще спосіб хтось міг би її отруїти? Ні, так можна перейти усі межі! Й без того вона вже сахається власної тіні.
Яна вирішила скористатися з поради Екмана та лише дочекалася нагоди, коли уся родина зібралася гуртом. Розпочала з високих нот, та поступово знизила тон, побачивши, що ніхто не суперечить. Дарко крадькома позіхнув. Вона чогось не добирала: як їм вдається зберігати спокій?
Втім, як розсудлива людина й порядний батько, Павло цим байкам попросту не йняв віри.
– Боюся, Яно, що вас удруге пошили в дурні, – вочевидь, він мав на увазі жарт, до котрого удалася з нею свого часу Лариса. – Та якби насправді все сталося так, як ви оповідаєте, зараз тут просвітку не було б від поліції.
Ймовірно, він не забув поза тим, як вона замірялася на нього з ножем. Мене мають за викінчену істеричку, здогадалася Яна й зашарілася, бо сама була тієї ж думки про себе. Хіба що, на відміну від Павла, мала спільника: Екмана.
– Бо в поліції про це не здогадуються, – пояснила вона. – Експертиза проводилася неофіційно, на моє прохання. Це я наполягла, аби все залишилося в таємниці.
– Знову цей Фукман, чи як його там! – з презирливим невдоволенням гмикнув Павло. – Ви зверталися до нього…
– Даруйте, але я не мала іншого вибору.
– Я йому не довіряю. Він щось затіває супроти нашої родини, і ладен на будь-яку мерзоту, аби лише досягти мети. Я його виставив за двері, тож він вирішив діяти через вас. Ви мене не послухалися, і оце наслідок. За вашої допомоги, Яно, він має на меті проникнути до мого будинку та посіяти поміж нами ворожнечу.
– Навіщо йому це?
– Навіщо? Аби прибрати вас до рук. Повторюю, не знаю, що у нього на думці, та тільки у мене щодо цього непотребу давно склалося певне враження. Тож настійно раджу вам триматися від нього на відстані.
Яні раптом видалося, що, не знаходячи відповіді, він намагається усе звернути на Екмана.
– Я знаю, хто це зробив.
Усі повернули голови до Іринки.
– Іринко, сонечко, що ти знаєш? – ласкаво запитала Яна.
– Це все мама, – пояснила Іринка. – Мама намагалася вас приспати.
Яна сполотніла.
– Що ти таке кажеш?!
– Ви її образили, – наполягала Іринка.
– Чому ти так вважаєш?
– Вона так казала.
– Негайно припини! – ледве оговтавшись, звелів Павло.
– Чим це я її образила? – злегковаживши Павлом, допитувалася Яна.
Іринка сторопіла, спіткавшись очима з батьком.
– А я вам що казав! – нагадав Дарко. – Та ви не йняли віри!
Суворий погляд батька і йому зав'язав язика.
– Чим же я її образила? – повторила Яна запитання, звернене тепер уже до порожнечі.
– Не зважайте на вигадки дітлахів, – відповів натомість Павло. – Та щоб я цього більше не чув! – він владно підвищив голос, розгнівано зиркнувши за чергою на обох.

4.2

Екман зателефонував о порі, вже коли Яна дійшла висновку, що попередження відіграло свою роль, тож принаймні з цього боку їй нічого не загрожує. Про всяк випадок вона харчувалася лише з загальної каструлі, та лише спільно з усіма. Втім, вона не була така наївна, аби сподіватися, ніби час підводити риску.
Екман знову попросив про зустріч, і Яна одразу ж погодилася, здогадавшись, що на неї чекають новини.
Офіціянт, ймовірно, мав би припустити, що вони призначають тут любовні побачення. І лише зовнішність Екмана, занадто скромна як на коханця, дозволяла в цьому засумніватися. 
– Кава з пампушками, як завжди? – запитав він з посмішкою, та, прочитавши відповідь на Екмановому обличчі, подався виконувати замовлення.
Екман дістав носовичка (мабуть, досі не позбувся нежиті) та розпочав перший, не давши їй і рота розтулити. Довчасно Яна зовсім не боялася того, що могла почути. За будь-яких обставин вона однаково почувалася привільніше, коли навпроти сидів він, Екман.
– До нас надійшов анонімний лист, віддрукований на друкарській машинці, – повідомив він, дістаючи з внутрішньої кишені складений вчетверо аркуш. – Погляньте-но, – він розгорнув його та показав Яні, – чи не ваша це машинка?
Не встигаючи прочитати увесь текст, натомість вона упізнала шрифт та ствердно хитнула головою.
– Я мав рацію, – зреагував він та поклав листа поперед себе. 
Невідомий «доброзичливець» повідомляв про нещодавню подію, яку Яна, загалом, вважала б за краще приховати, тобто про той випадок, коли її намагалися отруїти снодійним. Усе це з безсумнівним та нехитрим облудництвом підносилося автором як щира турбота за її життя. Це головне, що вона встигла збагнути з прочитаних рядків. Далі було не менш хвилююче та не менш бридко, проте Екман вже забрав листа.
– Стиль односкладовий, – вдивляючись у текст, провадив він далі. – Це могла писати й дитина семи-восьми років.
Яна не втрималася.
– Знову дитина!
Екман вивчаюче зиркнув у її бік, та, перш ніж відповісти, вкотре уп'явся в листа.
– Я намагаюся розглядати усі можливі варіанти. Втім, аби ви марно не переймалися: могла бути й доросла людина, хтось, хто заощаджує на словах, аби себе не зрадити.
– Інакше кажучи, яка видає себе за дитину?
– Саме так. Ви мене правильно зрозуміли.
– Боже, яка ницість!
– Зрештою, не більша за спробу отруєння, кому б вона не належала, дорослій людині чи дитині.
Непочата кава вистигала на протязі. Філіжанки були зрушені убік, середину столу займав лист.
Екман щойно заховав носовичка.
– А що це за нічне шкрябання, котре ви нібито чуєте? Схожі звуки, якщо не помиляюся, переслідували також і вашу попередницю. Дивовижний збіг, чи не так?
Яна не йняла віри власним вухам.
– Я нікому про це не казала!
– Отже, й справді чули? – він упіймав її на слові.
– Я нікому не розповідала, жодній живій душі! – наполягала вона.
– А коли так, то звідки ж він про це дізнався?
– Може, він сам і влаштував усе це, – розгублено припустила Яна.
– А ви когось бачили хоч би раз… за дверима?
Яна понуро відвела очі.
– Зрозуміло, – підсумував він, не дочекавшись відповіді. – То може, комусь таки розповіли, та встигли забути? У вас раніше траплялися провали у пам'яті?.. Маю знайомого лікаря з цього фаху, я б настійно радив вам піти до нього на прийом.
– Ви маєте мене за божевільну?!
– Я – ні, – заспокоїв він її. – Але ж я не лікар. А у вашому випадку не уникнути направлення на обстеження, – додав він обережно.
Вона насупила брови.
– Це у якому ж такому випадку?
Екман вкотре дістав носовичка. Можливо, насправді йому не стільки клопоту завдавала нежить, як неприємна розмова, та носовичок вельми до речі ставав у пригоді, щойно виникала потреба в невеличкій перерві.
– Скажіть, чи доводилося вам замірятися з ножем на вашого господаря, чи такого випадку ви теж не пригадуєте?
Яна похолола. І про це йому відомо!
– А відтак, мене вважають божевільною, – відгукнулася вона приреченим тоном.
– Ну, на разі ще ні, – відповів він розтягуючи слова, наче в роздумах: може, ні, а може, й так.
Він шморгнув носом.
– Що ж до справи, котру, як вам відомо, я розслідую, то маю попередити: у світлі згаданих подій ваші шанси посісти перше місце у списку підозрюваних стрімко зростають.
Вона презирливо випнула губи й похитала головою.
– Отож, я не помилилася. Анонімка виникла не з метою захистити мене від убивці, а для того, аби остаточно знищити.
– Не знаю, – Екман знизав плечима, – наприклад, дитина ще якось могла б з недоумства надати вам ведмежу послугу. А інакше без підказки дорослих вона сама не вигадала б подібну комбінацію. Або випадкова підказка дорослих, або трагічна помилка. Хотілось, як краще, а вийшло з рівністю, та навпаки.
– Дитина! І чого це вас щоразу вабить до дітей?
– Гаразд, вважайте, що хтось копає під вас добрячу яму, коли так вам більше до вподоби.


Яна вдалася у розпач. Вона ніби сковзала нахилом униз, до невидимої прірви. Поверхня зразково гладка, не зачепитися.
Божевільна, що натиснула на курок рушниці – саме це їм і треба! Одна істеричка вчинила самогубство, інша – вбивство. Усе закономірно.
Власне тоді вона й зважилася. Дарко сам підійшов до неї за дозволом прогулятися з приятелями, які очікували на нього під брамою. Вперше виступило сонце після низки дощів, тож цілком природно, що йому набридло сидіти вдома, розважаючи Іринку. Та прогули поклали край свободі, батько якнайсуворіше заборонив йому залишати дім інакше, як у супроводі будь-кого з дорослих, тобто Яни чи Богдана. Яна усвідомлювала, наскільки така міра може бути принизлива для чотирнацятирічного підлітка, та гризлася докорами сумління: адже це вона виявила його прогули й повідомила про них Павла.
А зараз мала на меті звернутися до нього з несподіваним проханням.
Очима вона змусила його сісти.
– Мені з думки не йдуть твої слова… – щось їй заважало, та Дарко вкотре виявив терпіння. – Ти казав, – зрештою вона подолала нерішучість, – начебто ніхто не йме тобі віри. Отож, припустімо, я вірю. Обмеженість розуму – це ще не свідчення того, що цей розум сягнув вершин. Нас, дорослих, сповнює невиправдана зарозумілість. Тобі не здається, кіт, мабуть, теж вважає себе надзвичайно розумним, ба навіть розумнішим за людину, скоро змусив її на себе працювати. Ні, мушу визнати, попервах я сприймала все це як вигадку. Сподіваюся, ти мені пробачиш?.. – поміркувавши, вона додала. – Сподіваюся, твоя мама також мені пробачить?
Погляд Дарка враз пройнявся якоюсь небувалою дотепер теплою тугою. Його було не впізнати. Таким вона його ще не пам'ятала, здебільшого це був тишко, стриманий, замкнений у собі. 
По тому, як вона змирилася й вирішила заховати якнайдалі свою пиху, на Яну неочікувано найшло натхнення.
– Твоя мама – розумна, мужня людина, навіщо їй чаїти зло на когось, хто поступається їй за багатьма якостями, – на заздрість усім провадила вона далі з нечуваним самоприниженням. – А надто, що коли я і образила її чим, Бог за свідка, це трапилося ненавмисне.
– Гаразд, обіцяю вступитися, – відповів Дарко, зворушений. – Сподіваюся, вона відійде від серця, забуде, що гнівалася на вас. Не турбуйтеся. Я вже докладу зусиль, аби переконати її у вашій щирості.
– Дуже тобі вдячна!
– Немає за що, – він знизав плечима. – Мама лише захищає нас з Іринкою, та жодній людині перша не заподіє шкоди.
– У такому разі, я маю зауважити, що мені доведеться постраждати через неї.
Він широко розплющив очі.
– Чи в пам'ятку тобі той слідчий, що приходив до нас кілька разів по вламанню?
Дарко ствердно хитнув головою.
– Знаєш, чого він приходив? Я у них єдина підозрювана. Вони підозрюють мене у вбивстві Тараса, второпав?
Дарко хитнув вдруге.
– Замість твоєї мами, – додала Яна. –  Адже… це вона стріляла в Тараса, чи не так?
– Авжеж, – холоднокровно підтвердив він. – Вона стріляла у грабіжника, що проникнув до нашого будинку під покриттям ночі, вона захищала нас з Іринкою.
– А як ти про це дізнався? – занепокоєно спитала Яна.
– Вона сама розповіла, – він здивовано знизав плечима. – А як інакше?
– Насправді?.. А… яким чином?
– Вона з'явилася уві сні Іринці.
Яна спохмурніла.
– Цього разу я дозволю собі засумніватися. Як на мене, ти щось приховуєш.
Дарко часто закліпав віями.
– Я вас не розумію.
– Чим ти пояснив батькові прогули занять?
Дарко прип'яв язика.
– Я бачила тебе у певному заміському будинку в товаристві доволі, на мій погляд, дивних людей. Здогадуюся, що там відбувалося.
– Ви стежили за мною?! – жахнувся він.
– То коли ти про це довідався? – не відповідаючи, правила вона своєї.
– Я не збрехав. Іринка бачила маму уві сні.
Яна відвернулася, аби він не зауважив розчарування, що промайнуло в її очах.
– Взагалі-то давніше була змога поспілкуватися з її духом, – додав він нерішуче, – та після того випадку…
Вона знову повернулася до нього. Він розпачливо змахнув руками.
– Тепер це неможливо. Батько ні за що мене не відпустить.
– А як часто траплялося тобі відвідувати такі збори?
– Зрідка. Та ви ж самі все знаєте.
– Тобі щастило з нею порозмовляти?
Він ствердно захитав головою, дивлячись їй просто у вічі. Якщо він і бреше, то надто майстерно, відзначила Яна.
– А якби твоя мама погодилася надати доказ, що не я стріляла у Тараса? Як ти вважаєш, адже вона не дозволить, аби постраждала невинна особа?
Його обличчя набрало непевного виразу. Яна наполягала.
– Лише вона й спроможна зняти з мене звинувачення.
– Добре, я спробую, – відповів Дарко, насупивши брови. – Та для цього…
– Авжеж, я знаю, – зупинила його Яна. – Та чи не поїхати мені замість тебе?
Проте Дарко заперечливо похитав головою.
– Гайнування часу, – запевнив він.
– А це чому ж?
– Мама не спілкуватиметься з вами.
– Он як! Але я можу і не вдаватися у розмову, а доручити це медіумові.
– Марна справа! Річ не тільки у вас. Вона визнає лише нас двох, мене та Іринку, й нікого поза тим.
Яна засопіла.
– Ну гаразд. Я спробую знайти слушний привід, аби твій батько ні про що не здогадався. А зараз можеш іти, та ж гляди, довго не затримуйся. Коли вже я маю витягнути тебе на сеанс спіритизму, то не слід випробовувати його довіру.
Дарко звівся на ноги й зробив декілька невпевнених кроків, та зрештою озирнувся. Цього разу вже Яна дивилася на нього вичікувально.
– Гадаю, передусім не завадило б вам самій довести мамі, що ви прагнете здобути її прихильність.
– Як це? – не збагнула Яна.
– Скажімо, зробіть їй тістечка з кремом.
– Їй?! – тепер вона геть отетеріла.
– Кішці, – дивлячись на неї чистими дитячими очима, нагадав Дарко. – Вона їх обожнює.

4.3

Саме тієї миті, коли Яна роздивлялася дитячий малюнок, дещо спало їй на гадку.
Твердою ходою увійшла вона до дитячої. Дарко відчув, що Яна знайшла рішення й вичікував, що ж-то вона скаже. Тут він цілком покладався на неї.
– У тебе знайдеться червона фарба?
Сеанс розпочинався о восьмій. Якщо Павло затримається на роботі як завжди, її план безумовно спрацює.
Дарко дістав гуаш, якою вони з Іринкою почергово розфарбовували свої малюнки.
– Чудово, – зреагувала Яна. – А тепер давай-но сюди руку.
Вона рясно змочила марлю у фарбі, поклала йому на зворотний бік долоні й щільно забинтувала. Крізь бинт проступила яскраво-червона пляма. І не скажеш, що бутафорія, навіть Дарко безперервно милувався власною рукою. 
Яна передбачливо знищила сліди приготувань.
– Отепер можемо йти.
Вони вже спускалися з ганку, коли за воротами, понад гурчання мотора, двічі пролунав короткий гудок. Втім, вартівник вже й сам квапився до воріт.
У Яни неприємно стиснуло під серцем: з роботи повернувся Павло. Сам Дарко поставився до цього байдуже, знову ж-таки цілковито покладаючись на Яну. Вона відчула цю відповідальність, і переляк одразу ж минув.
Павло вийшов з авто їм назустріч. Схвильоване обличчя Яни справило на нього враження.
– Дарко поранив руку, – з мосту пояснила вона. – Ми поспішаємо до поліклініки, хочу, аби там оглянули рану. Можливо, доведеться накладати шви.
– Рана глибока? – спохмурнів Павло.
– Не знаю на разі. Але вважаю…
– Маєте рацію, – перервав він її, не дослухавши. – Та пішки йти я вам не дозволю.
Він нахилився до віконця автівки з боку водія. Богдан вже приспустив скло.
– Отож, Богдане, розвертайтеся.
Яна занепокоїлася вдруге: так недовго усю справу занапастити.
– Та навіщо ж? Тут лише якихось два кроки!
– Жодних заперечень! Цих два кроки ви проїдете з Богданом. Може, й мені поїхати з вами? – сказавши це, він замислився.
– Ото вже ні! – Яна відчинила дверцята й мало не силоміць заштовхнула туди Дарка. – Ми вже якось самі, без вас упораємося!
Вона сама всілася на переднє сидіння, на місце Павла.
– Поїхали, Богдане! А то ви тут зовсім роздмухаєте…
Павло залишився стовбичити на алеї. Яна перемогла. Вона полегшено зітхнула, щойно вони опинилися за воротами.
До поліклініки й справді було два кроки, та Богдан прокатав їх на «шестисотому» за дві хвилини, пригальмувавши лише біля головного входу. Проте найгірше виявилося те, що він не мав наміру від'їжджати.
– Виходьте! Я припаркую авто.
– Вас тут ще бракувало! – обурилася Яна. – Та навіщо чекати, поясніть? Додому-то ми вже абияк дійдемо і без вашої допомоги!
– Нічого не трапиться, якщо я на вас тут почекаю, – затявся Богдан. – Велика річ, постою трішки на паркінгу!
– Хтозна, за певних обставин ми можемо простирчати тут понад годину.
Вона досі сподівалася його вмовити. Богдан знизав плечима.
– То й що з того? Я не поспішаю. Удома господар дорікне, чому не здогадався зачекати, а тут я поруч з вами, хіба це покарання?
Яна усвідомила, що Богдана їй не переконати. У вестибюлі вони з Дарком ззирнулися поміж собою. Яна – нервово кусаючи губу, він – з цікавістю, як вона виходитиме з скруту. Врешті-решт вона дійшла висновку, що комусь з них слід залишитися. Іншого варіанту немає.
– А відтак, – підсумувала вона, – удвох нам не ушитися. Цей Богдан караулитиме, як то кажуть, до краю. Я його знаю добре, він усі вічі попроїдає, а не дозволить пошити себе в дурні. Їдь туди сам. Гроші на таксі маєш?.. Гаразд, стій тут та носа не витикай, допоки я не відверну його увагу.
Яна мала рацію, Богдан зауважив її одразу, щойно вона з'явилася у дверях. Яна наблизилася.
– Як на мене, це триватиме надто довго. Лікар скерував його на рентген. Повертайтеся ліпше додому!
– Пуста розмова!
– Ваша річ… Адже ж зимно зрештою, – вона мерзлякувато шморгнула плечима, навмисне затягуючи бесіду, аби Дарко міг прослизнути позаду нього.
Та Богдан, як на те, не стояв до неї обличчям, а лише, притулившись до капота, крутив навсібіч грубою шиєю. Ні, так справа не піде.
– Я можу і в автівці посидіти, у разі чого, – відмахнувся він.
– То й залишайтеся, – Яна остаточно здалася, а надто, що їй на гадку спав інший спосіб змусити його відірвати сідницю від капота. – Або знаєте, що? Чи не придалась би зараз нам обом філіжанка гарячої чорної кави?
– А оце вже по-нашому! – підхопив зраділий Богдан. Яна знала, чим його спокусити.
Він поставив авто на сигналізацію.
– Тут неподалік непогана забігайлівка. Каву, в будь-якому разі, готують сумлінно.
– Тож ходімо!
– А Дарко? – враз пригадав Богдан і стурбовано озирнувся на вікна поліклініки.
– Дарком не переймайтеся. Про нього подбають лікарі.


Це було й справді крихітне кафе на двійко-трійко місць, де завжди можна навстоячки випити філіжанку кави та з'їсти канапку. Зазвичай у таких місцях подають ще й спиртні напої, але тут їх був брак, що увільняло заклад від некерованої публіки. Загалом, тут панував затишок. Яні припало до душі. Вона пошкодувала, що досі відкидала його запрошення десь податися удвох, бідолашний Богдан, либонь, вважав її за викінченого сноба.
Мав рацію він також і в тому, що як на забігайлівку кава була пречудова.
– А що я казав! – нагадав Богдан з сяючим виразом обличчя.
Мабуть, успіх його надихнув. Він спробував розпалити її цікавість розповідями про своїх коханок. Кажуть, що жінок це часто під'юджує, щось на кшталт реклами для товару на продаж. Враховуючи обставини, Яна дивилася на це все цілком тверезо, а отже, геть з іншого боку. Та вона змовчала, було б неввічливо вкотре нагадати йому про дружину.
Невідомо, на що б це зрештою вийшло, та несподівано загальну увагу привернув несамовитий виск гальм. Усі, наче за командою, повернулися до вікна, хоча побачили, зрештою, знайому картину: оскаженілий водій погрожував кулаком підліткові, що перебігав вулицю на червоне світло.
– Дітиська, хто ж іще! Відшмагати б як слід ременем! – злостиво побажав хтось з-за плечей. – Ото б батьків сюди, нехай би помилувалися!
Одне лиш завдало Яні страху: у порушникові вона упізнала Дарка. Серце її тривожно закалатало. Бачив Богдан чи ні?
Він схопив її за руку. А відтак, бачив! Дарко квапився перехопити таксі, що його саме звільняли пасажири. На додаток мало не збивши з ніг старшу пані, він заскочив у відчинені дверцята.
– Бачили це? – підтвердив Богдан її найгірші сподівання. – Ото поганець!
Нагло він теж полишив недопиту каву: Яна відчула, як він тягне її за собою.
– Та ходімо ж! – спіткавши опір, нетерпляче зажадав Богдан.
Яна не розуміла його намірів, та до суперечок була неохоча, сама геть розгубилася. Все вийшло супроти неї!
Таксі рушило, коли вони не добігли кількох кроків. Дарко нічого не зауважив та спокійнісінько сидів собі позаду водія.
– Хай йому грець!
Богдан потягнув Яну через вулицю, незважаючи на потік автівок, як щойно Дарко. Вона зорієнтувалася, що він поспішає до парковки біля поліклініки, де стояло їхнє авто, й цього разу вже збагнула, що він замислив. Та на це не було ради.
– Хутчіш! – він усадовив її до автівки й завів мотор.
Таксі не могло задалеко втекти: попереду був виїзд на шосе, а там корок відчутно гальмував рух. Вони побачили його на розі вулиці. Завдяки високо піднесеному «гребінцю» на взір телефонної слухавки таксі впадало в очі здалеку.
Втім, Богданові теж доводилося рухатися з осторогою, якщо він хотів залишатися непоміченим. Навряд чи «шестисотий Мерседес» хтось би вважав за автівку, вельми зручну для стеження. Тож він зберігав значну віддаль, а вже як вони опинилися на околиці, то й геть втратив таксі з-перед очей у лабіринті коротких вуличок.
Нарешті він спересердя щось промимрив та зупинив авто. Яна полегшено відітхнула: наступний поворот був би останнім. Варто було йому не так швидко натиснути на гальма, і він побачив би шуканий об'єкт припаркованим навпроти певного обійстя.
Та втіха її виявилася передчасною. Знайоме таксі виповзло їм назустріч з тієї самої вулиці. Пасажирів у ньому, ясна річ, вже не було.
Скоро так, Богдан вийшов з автівки та став посеред шосе. Вузькі вулички мають також і свої переваги. Таксі довелося зупинитися. Втім, водій про всяк випадок не надто квапився обсипати його лайками.
Богдан пояснив, що розшукує підлітка чотирнацяти років, котрий щойно їхав цим авто. Водій знову не наважився сперечатися. Тоді Богдан запитав навпростець, де він висадив пасажира. Отут водій виявив значно меншу поступливість.
– Йдеться про те, аби повернути сина його батькові, – пояснив Богдан. – Ви ж не заважатимете цьому?
– У вас на чолі не написано, хто ви і що вам насправді треба. Звідкіля я знаю, батько хлопчика вас послав чи не батько?.. Перепрошую, та я не зобов'язаний звітувати щодо пасажирів першому стрічному.
Водій налаштувався спустити скло. Богдан скипів.
– Послухайте, я можу зараз викликати поліцію, і ви проведете декілька годин у дільниці, допоки не дасте усіх потрібних свідчень. Принагідно дізнаєтеся, хто мене послав. Отож? Дійдемо згоди, чи...
Зрештою, мабуть, повага до марки авто зіграла певну роль. Водій мав би знати, що людині, яка вийшла з такої автівки, нічого не вартувало дотримати обіцянки. Відтак він, знизивши тон, врешті назвав адресу, під якою висадив Дарка.


Таємничий будинок, занурений у тінь старих дерев, як і минулого разу, світився вікнами в сад. За цей час живопліт ще більше розрісся.
Богдан зопалу поткнувся до хвіртки, але, почувши стишене гарчання, закляк на місці.
– О! – вигукнув він, придивившись. – І що це за вовкодав такий?
– Пустіть мене вперед, – звеліла Яна, втім, вона опанувала себе лише тоді, коли стало зрозумілим, що втрачати вже нічого.
Богдан поступився дорогою, мимоволі скорившись перед владним тоном. Упізнавши Яну, собака припинив гарчати й замахав хвостом.
– Мій любчику! – солодко проспівала Яна, пошарпавши його за вуха. У того аж очі осовіли від задоволення.
Натомість у Богдана щелепа відвиснула.
– Ходімо, – покликала Яна. – Не бійтеся, він вас не чіпатиме.
Пес наче загрозливо вишкірився на Богдана, та Яна миттю його втихомирила.
– Ходіть за мною, – вдруге наказала вона.
Супроводжувані закоханим у неї дворнягою, вони попрямували до будинку. Вікно цього разу було відчинене навстіж, як-не-як, середина червня. Звідти долинали голоси. Озирнувшись на Богдана, Яна застережливо приклала палець до губ.
– Гаразд, усі зібралися. Сідайте до столу, – почула вона знайомий голос господині.
У покою засували стільцями.
– Вимкніть хтось горішнє світло. Вистачить настільної лампи.
Згасла люстра.
– Усі зосередьтеся. Сконцентруйте думки на тому, кого ми воліємо бачити серед нас.
На мить запанувала тиша. Згодом її розітнув однотонний голос медіума.
– Закликаю дух мами Дарка та Іринки! Прошу тебе також, ангеле-хранителе, відігнати від нас злих духів!.. Духу мами Дарка та Іринки! Чи ти з нами зараз?.. Чи бажаєш відповісти мені?.. Відповідай!.. Подавайте папір, хутчіш! Не спіть! – останнє, вочевидь, стосувалося когось з тих, хто сидів поряд за столом.
– Почерк нерозбірливий, – зауважив хтось. – Несила будь-що зрозуміти.
– Хто тут? – провадила далі господиня-медіум.
Пауза.
– Папір! Не затримуйте! – нервово підстебнув хтось третій.
Яна здогадалася: допоки жінка хвацько водила сюди-туди олівцем, їй безперервно підкладали чисті аркуші.
– Незмога прочитати, – знову поскаржився другий.
– Це мій домашній дух, – заспокоїла усіх господиня-медіум. – Упізнаю його почерк. Як завжди, вкрай незграбний. Чи не можеш писати чепурніше, Орцю? Навіть я заледве розрізняю твої карлючки.
– Отепер вже краще! – зрадів другий.
– Чи згоден ти відповісти на наші запитання, Орчику?
– «Так», – вголос прочитав другий.
– Чи намагався ти знайти того, кого я викликала? Чи знав ти завчасно, що серед нас буде хтось, хто прагнутиме з ним поспілкуватися?
«Так. Так», – двічі відповів дух.
– Тоді чому ж він не з'явився?
Тривала пауза, заповнена шелестінням паперу.
«Цієї миті він не спить, а відтак неспроможний покинути тіло».
– Він втілений у когось іншого?
«Я ж казав!».
– Де він перебуває?
«У родинному колі».
– Це далеко від нас?
«Ні».
– Близько?
«Так».
– Як близько?
«Дуже близько».
– У кому він втілений?
– Пряма лінія, – схвильовано прокоментував другий. – Про що це свідчить?
– Це знак. Орко відмовляється відповідати на останнє питання. Чи то не хоче, чи то йому заборонили… У чому річ, Орцю?
«Дух, на котрий ви чекаєте, відповість на нього сам, якщо побажає».
– Ти приведеш його наступного разу?
– Знову лінія, – оголосив другий.
– Як на мене, ми переступили межу. Вибач, Орчику.
Яні закортіло побачити Богданове обличчя. Вона озирнулася, але його не виявилося поруч.
Яна пішла хідником, намагаючись попри сутінки відшукати зниклого водія. Опинившись за хвірткою, вона нерішуче зупинилася. Куди ж він подівся? Їй у відповідь блимнули фари «Мерседеса».
Пришвидшеною ходою вона попрямувала до автівки. Богдан зсередини прочинив дверцята.
– А я вас там шукаю, – поскаржилася Яна.
– Дарма! У саду мені довелося вимкнути стільниковий. Уявляєте, що за галас у них там зчинився б, задзвони просто під вікном телефон?
– Маєте слушність, – погодилася вона, зітхаючи. Ще б пак! Минулого разу бігла звідти наче заєць.
– Але й тримати повсякчас вимкненим я теж не міг, адже як згодом пояснити господареві, чому я не відповідав на його дзвінки? Він скаженіє, коли не в змозі зв'язатися.
– До речі, – пригадала Яна. – Будь ласка, не кажіть йому нічого. Якщо він довідається, де ми були, буде непереливки як Даркові, так і мені.
Богдан збентежено почухав себе у потилиці.
– Даруйте, Яно. Та я вже повідомив.
– Що?! – вона мало не задихнулася.
– Тим часом як ви були відсутні, він подзвонив, дізнатися, чому так довго. Отож, я йому все і виклав. А з якої речі я мав покривати цього шибеника? Ні, звісно, попередь ви раніше... На догоду вам, Яно, я й збрехати ладен.
– Вдячна вам, Богдане. Та тепер вже запізно.

4.4

Павло геть позеленів, вислухавши звіт Богдана, що визнав за власний обов'язок розповісти батькові правду про його сина. Та він ще більше позеленів, коли по цьому зателефонував до поліклініки, і там йому відповіли, що Дарко навіть не записувався на прийом.
Почувши гурчання мотора, він зачекав на Богдана та звелів йому сходити за Дарком.
– Отже, що у тебе з рукою? – поцікавився батько.
Дарко відповів, як вони з Яною і вмовилися.
– Пробував встромляти ніж поміж пальців, та схибив.
– Доправди? Зле, що схибив.
Даркові почулися кпини. Він опустив очі додолу й мимохідь зиркнув на перев'язану руку.
– Дуже боляче? – провадив далі батько.
– Не дуже.
– Зачеплена кістка?
– Здається, ні, – відповів Дарко, не наважуючись і ока звести.
– А відтак, не надто боляче?
Дарко знизав плечима.
– Дай мені руку, – раптом зажадав Павло.
Здивований, Дарко одначе скорився й простягнув долоню. Павло узяв її до власної та несподівано заходився стискати. Дарко спробував висмикнути, але батько не відпустив.
– Так не болить?.. А так?. А може, й зовсім не болить?
Даркові нестерпно закортіло, аби пішла кров, та дива не сталося, кров не пішла. Тож він увібгав голову в плечі, немовби в очікуванні стусана.
– Чия кров на марлі? Яни? Або чим ви її, може, фарбою просякли?.. Відповідай! Я тебе питаю!
Павло бризкав слиною. Дарко тремтів перед ним, не сміючи втекти знову ж таки з остраху, бо інакше це буде непослух. Що моторошніше: не послухатися і втекти, чи стояти у безпосередній близькості поряд з падаючою стіною?
Павло себе не стримував. Його розгніваний голос сягав найвіддаленіших куточків. На лемент прибігла Яна.
– А ось і ви, Яно! Саме вчасно, – зауважив він, заздалегідь зловтішаючись. 
У її присутності йому вдалося приборкати свій гнів, та тільки не знати, що гірше.
– Може, ви мені поясните, з якою метою знадобилося вам влаштовувати цю виставу?.. А втім, немає потреби. І без ваших слів усе зрозуміло. Мене лише дивує, як доросла людина здатна пойняти віри у духів та решту нісенітниць, бігати за дітлахами на спіритичні сеанси. Кури по смітниках сміятимуться! Як не казочки про живих принців, то неодмінно жахи про мертвих принцес!
Яна збуряковіла, на превелику втіху Павла.
– Допоки ви ще бавитиметеся у ляльки? Треба ж повестися на таке... Ці медіуми, багато вони грошей з вас витягнули?
Він ганив її, не звертаючи уваги на Дарка, повчати за присутності вихованця неабияк принизливо, та Павло ніби робив це навмисне. Аби завдати ще більшого жалю, він дорікнув їй у чорній невдячності.
– Мушу визнати, ви мене розчарували, – додав він. – Наважилися мене дурити? І це попри те, що я для вас зробив, з якої убогості витягнув! Та коли б не я, де б ви зараз були?


Від Павла Яна пішла як не своя. Вперше, відколи оселилася у цьому будинку, вона почувалася такою приниженою та упослідженою. Вона не вибухнула плачем, лише посоромившись Дарка. Він наступав їй на п'яти.
– Дісталося ж вам через мене! – зауважив він співчутливо.
– Не через тебе! – заперечила вона. – Та й тобі на горіхи не менше, здається, перепало.
– Авжеж! – погодився він з гіркою посмішкою на губах.
Не замислюючись, Яна поклала руку йому на плече, а тоді притулила до себе. Бодай щонайменший опір спіткала б вона з його боку! Цього разу ані крихти ворожості, тільки вона цього не помітила, тобто інстинктивно відчула, проте ще не усвідомила; була б ладна усвідомити, мабуть, взагалі не поклала б руку йому на плече. Свідомість завжди плентається позаду інстинкту і часто-густо лише заважає. Ймовірно, вона пригадає про це згодом: завтра, можливо, післязавтра, коли менше перейматиметься собою.
– А що це за історія з принцем? – неочікувано згадав Дарко.
Вона вдруге зашарілася, а він відвернувся, ховаючи посмішку. Напевне щось знав або здогадувався. Яна мало не згоріла від сорому.
Та у власній долоні вона раптом відчула довірливе тепло його руки.


Абияк Яна перебула цю ніч, перевертаючись з боку на бік, а вранці заприсягнулася панувати над собою, хай там що. Та її зусилля не знадобилося. Під час сніданку увага Павла зосередилася на іншому боці столу. Суворо озирнувши дітлахів, він запитав:
– Хто з вас двох узяв собі за звичку о тій самій порі попівночі стовбичити коло моїх дверей?.. Хто щоночі дряпає мені двері? Та не згадуйте кішку, вона на разі ще не має годинника!
Дарко витріщив очі й заперечливо замотав головою.
– Тільки не ми!
– А якщо не ви, тоді хто ж?
Яна збагнула, що їй слід втрутитися.
– Даруйте, пане Павле, та діти навіть не наближалися до вашої спальні. Я цьому свідком.
– То можливо, це були ви?!
– Борони мене Боже! Але діти також не підходили. Я за ніч і ока не заплющила, а слух у мене такий, що скаржитися нічого. Діти не наближалися. Ніхто не наближався. Вам примарилося.
Насправді вона не дивилася на годинника, а була мить, коли сон її зморив. Хтозна, може, саме опівночі. Та все одно Яна без вагань стала на бік дітей. Вона так чи сяк знала, що їх там не було.
Павло розлютився не на жарт.
– Ви мене що, за йолопа маєте? Чули ви чи ні, а я чув, та й годі!
Він схопився з-за столу, шпурнувши на стіл серветку.
Чудово, подумки підсумувала Яна. Як швидко посувається черга! Лариса, потім вона, а тепер оце Павло. Втім, провина Павла, мабуть, чи не найбільша у цьому списку. Її саму вже яку ніч поспіль ніщо не турбує. Ані шкрябання у двері, ані будь-які інші нічні шерехи. Страхіття припинилися, щойно вона випекла кішці її улюблені тістечка. Перемеженилося, дійшла вона висновку. Інтуїція підказувала, що й пігулки теж залишилися позаду.
Тепер Павло. Яна схвильовано заснувала з кутка в куток. Вона була у своєму покою, за вікном споночіло, й годинник нагадував, що незабаром надійде час сну. Вдень вона ще могла мимоволі позловтішатися. Так йому й треба, нехай зазнає мук у відплату за її приниження. Якби на цьому все й скінчилося. Та Яна добре знала, чим врешті закінчуються дивні візити о нічній порі. Завжди однаково. Гаразд, припустімо, Лариса врятувалася втечею, Яна – ціною приниження, котрому піддав її Павло. Та він не погодиться ані на те, ані на інше. Для цього він надто гоноровий.
Вона вийшла з покою та зійшла наниз, до аптечки. Зупинилася, дослухалася. Усі звуки долинали лише згори. У покою Дарка грала музика, подеколи домішувався голос Іринки. У Павла в кабінеті панувала тиша, він продовжував працювати, як завжди.
Яна відчинила аптечку й витрусила вміст на стіл. Геть усе снодійне вона відібрала й заховала до себе в кишеню, а решту медикаментів знову розсипала по скриньках.
Повернувшись до себе, вона одразу ж роздяглася, лягла в ліжко, загасила світло й міцно заснула, незважаючи на музику.
Вранці Павло, протираючи почервонілі від несплячки очі, ледве встигнувши привітатися: «Доброго ранку, Яно!» – насамперед запитав:
– Не знаєте, куди поділося снодійне з аптечки? Я геть усе перешукав, але не знайшов жодної пігулки.
На що Яна лише знизала плечима.
– Мабуть, зужили. У цьому будинку нічниці стали за звиклу річ. Доведеться докуповувати.


Напередодні Дарко поткнувся до Яни побажати їй добраніч. Нечувана річ! Побачивши його в піжамі на порозі своєї кімнати, вона очам не дійняла віри. Навіть злякалася, чи не трапилося чого, цього разу з Павлом. Та й про що гадати їй, котра жила у повсякденному неспокої? Будь-яка підозра збігає на думку надто легко. Вона саме мала зійти донизу, аби вибрати з аптечки снодійне.
Мабуть, зауваживши, що справив на неї враження, він пояснив:
– Перед сном я щоразу заходив до мами побажати на добраніч. Вам це теж приємно?
– Ясна річ, – погодилася Яна, зітхнувши з полегшенням.
Нагадавши собі, він додав:
– Відповідь від неї ми однаково отримаємо, лише згодом. Можливо, наступного разу.
Вона зацікавилася.
– А коли черговий сеанс?
– У середу. Ви маєте знати, – відповів Дарко, натякаючи на пропуски занять у репетитора. Вона ж-бо мала запам'ятати, що сеанси бувають виключно по середах, жодного іншого дня.
– Ти ба!
– Та яким чином тепер вийти з будинку? Батько не дозволить і кроку зробити.
Яна ледь хитнула головою.
– Знаю, як… Богдан! Відтепер якщо кому твій батько і довірятиме, то це йому.


Вона перехопила Богдана ще в передпокою, заледве він відчинив двері. Вони пройшли удвох до вітальні, та далі за вітальню вона його не пустила. Богдан раз у раз кидав занепокоєні погляди вгору, де на нього чекав господар, а Яна вдавала, ніби не помічає їх, і він розривався поміж нею та Павлом. 
Втім, це йому не завадило вислухати її від початку й до краю. До того ж Яна зауважила, що він не здивувався, коли вона визнала свою участь у спіритичному сеансі. Мабуть, він вже і так знав. Певна річ, від господаря. Але також не стало для нього несподіванкою, коли вона звернулася з проханням про допомогу. 
– У середу Даркові слід бути в тому обійсті, де ми його з вами бачили. Та нікому, окрім вас, господар відтепер не довіряє. Вам, безперечно, він повірить, бо...
Вона замулялася, добираючи м'якший вираз, аніж той, що крутився у неї на язиці. Богдан їй допоміг.
– ...Бо це я вас заклав? Маєте рацію.
Замість слів Яна лише знизала плечима.
– Тож ви хочете, аби я його прикрив?
– Тоді ви прохопилися, що збрехали б на догоду мені.
– Пригадую.
– Отож час братися за справу. Якщо, звісно, мені принаймні ви не збрехали.
Богдан спохмурнів, а проте ствердно хитнув головою.
– Гаразд, згоден. Коли, ви кажете, це має статися?
– Ввечері у середу, о пів на восьму.
– Господар нечасто приїжджає так рано.
– Мені ви можете не нагадувати.
– Тоді про що йдеться?
– Він може зателефонувати. Якщо запитає, де Дарко, я йому відповім, що Дарко у ванній. Але що б я не казала, він захоче це перевірити.
– Не второпаю, в чому ж тоді сила?
– Перевірятиме він лише у тому випадку, якщо це скажу я. Та якщо ви…
– Отакої! Вам кортить ушитися разом з Дарком та залишити мене самого біля телефону? Гаразд, з Дарком усе зрозуміло, тільки от як бути, коли він раптом зажадає вас? Що ви там вигадали на цей випадок?
– Скажете, ніби я вибігла до крамниці.
– А коли вона зачиняється?
– Ну гаразд. Поїхала до батька у шпиталь, та ще не повернулася. Вас же попрохала доглянути за Дарком.
– Оце тобі маєш! Батька хоча б не вплутуйте! І не соромно вам? Коли там приймальні дні?
Яна сплеснула руками.
– Та чого ви від мене хочете? Аби я залишилася тут, удвох з вами?
– Послухайте, Яно. Один, ще б нічого. Але двоє… Відсутність вас обох одразу впаде у вічі, – він стишив голос, бо на другому поверсі грюкнули двері, це міг бути й Павло. – Господар став такий підозріливий. Боїтеся ви мене, абощо?
Під впливом докору Яна подолала вагання. Вона вважала б за краще сама брати участь у перемовинах, та обставини раз у раз складалися супроти неї.
– Гаразд, ваше зверху, – погодилася вона, важко зітхнувши. – Та вже Дарко, принаймні, має там бути не пізніше восьмої.
– Я сам викличу таксі, – пообіцяв Богдан, – не переймайтеся.


Кому снодійне, а Яна вихилила на ніч добре горнятко міцної чорної кави, розраховуючи пильнувати ще принаймні з двійко годин. Пахощі розійшлися кухнею, дражнячи нюх у невластивий для цього час доби.
Усі вже полягали спати. Яна піднялася до себе, мимохідь гасячи світло та залишаючи за плечима чорний простір.
Останню лампочку вимкнула вже у своєму покою. По цьому все разом занурилося у пітьму, і меблі, і люстро, і навіть вікно. Місяця й близько не було, невидимі хмари геть заволокли нічне небо.
Проте ліжко Яна і гадки не мала стелити, у його бік вона й не зиркнула. Натомість, намагаючись не гримати, навшпиньки вислизнула у коридор. У її кімнаті було темно, та за дверима темрява була ще щільніша. Єдине вузьке віконце, і те затінювалося високим деревом. З осторогою вона посувалася коридором у напрямку до ванни. Віддаль у якихось там п'ятнацять метрів вона долала ні мало ні багато цілих три хвилини.
Ванна тим і вирізнялася, що не мала вікон, самі глухі стіни. Зараз це була перевага. Нещільно причинивши за собою двері, вона могла мати впевненість, що жодна, навіть тисячна частка світла не викаже залишену щілину.
Напомацки відшукавши табурета, Яна сіла на нього й притулилася до кахляної стіни. Очі вже звикли до темряви, і тоді виявилося, що темрява не така вже й повна. Помітний обрис вікна у кінці коридору та невиразні обриси предметів навкруги принаймні дозволяли сподіватися, що коли хто і з'явиться, вона його поза сумнівом побачить. І сон не брав, але ж недарма каву пила. Щоправда, це лише на початках, тут вона себе переоцінила. Чи то, радше, неодооцінила підступну силу монотонного очікування. Коли нічого довкола не зазнає змін – ані зорові образи, ані звуки, ані запахи, все завмерло на певному рівні, як вода у критому басейні. Немає морських брижів, немає джерельного дзюрчання, немає навіть крижаного холоду раптового душу. Жодних сплесків, жодних емоцій. Лише зрадницькі повіки щомиті норовлять стулитися.
Враз яскраве світло різнуло очі. Смугою приснуло з Іринкиного покою. Аби нічого не прогавити, Яна припала до щілини.
Іринка вступила у смугу світла незграбно, з порогу протираючи оспале личко. Взагалі ходою вона нагадувала сновиду. Рухи її були плавні й малозрозумілі. Вона йшла, тримаючись за стіну, а щойно сягнула дверей, то й за двері. Тут Яні видалося, ніби вона уповільнила хід. Від напруги у неї навіть коліна затремтіли. Та Іринка пройшла повз. «Киць, киць!» – почула Яна, але побачила, як засвітилося врешті у вбиральні, та й на тому заспокоїлася.
Вона удруге вмостилася на табуреті. Очі вже не злипалися, на певний час вона отримала запас бадьорості. А далі знов усе пішло, як по колу: стуляються очі, голова безпорадно звисає, і Яна мало не падає з табурета. Прокидається, і все починається спочатку.
Раптом щось сталося, неначе пітьма ворухнулася. Сон як вітром звіяло. Втім, скільки не вдивлялася вона у морок, нічого не бачила. Той самий вузький прямокутник вікна та порожній коридор. А таки там щось було.
Справді, Яна мала рацію, темрява несподівано заворушилася, наче її до життя покликали. Хтось рухався коридором з боку вікна, крадькома наближаючись до Яни, що причаїлася за дверима. І це не була гра уяви, не угледівши нікого, вона попри все знала напевне, що за цим згустком темряви хтось та ховається.
Ось він закляк біля її спальні. Знову ж таки не бачила – лише відчула: чи то з коливання повітря, чи то з руху якихось тіней, накладених на темряву.
У неї мурашки поповзли спиною. Ні, рушив далі.
Вдруге зупинився, цього разу під дверима Павла. Серце закалатало у прискореному ритмі. Так, жодних сумнівів: це двері Павла!
Саме цієї миті вона почула знайомий звук, немов кицька шкребе кігтями, вимагаючи, аби її впустили.
Яна й поворушитися не могла. Руки й ноги наче задерев'яніли. Страх себе виказати за якоюсь їй самій непідвладною інерцією надалі чинив на неї вплив, не дозволяючи зрушити з місця, хоча той час вже минув.
Нарешті вона почулася вільною та запалила ліхтарик. Спрямувавши сніп світла на двері, побачила, як сіра грудка промайнула у вузькому промені. Яна затримала промінь. Йому назустріч не моргаючи дивилися круглі жовто-зелені очі. Спина нашорошено вигнута, хвіст догори. Певний час ліхтарик та очі змагалися один з одним у витримці, але, щойно заряджений, ліхтарик переміг. Кицька розвернулася і стрімголов кинулася навтікача.
Двері рвучко відчинилися. На порозі постав Павло. Прикриваючись долонею від яскравого світла, необережно спрямованого Яною йому у вічі, він незадоволено запитав:
– Ви, Яно? Чого вам треба від мене? – та, не отримавши відповіді, спитав вдруге. – Навіщо ви це робили?
Проте зараз не на часі було вдаватися у пояснення. Вона почула дзвін розбитої вази на першому поверсі та збігла поглянути, що трапилося. Отож побачила наступну картину: ваза розбита, скалки розсипані поміж тюльпанами на підлозі. Кішки бракувало. Ймовірно, вона виплигнула у відчинене вікно. Яна перехилилася через підвіконня: травник під вікном темнів суцільним килимом – і слідів не знайдеш.


Кицька зникла. Її гуртом шукали у цілому будинку, по всьому обійстю, потикалися до найдальших закутків, розпитували сусідських хлоп'ят, та все марно. Чи то збила автівка, чи то пішла й загубилася. Діти знесли втрату на подив упокорено. Яна чекала на істерики, та неабияк здивувалася, усвідомивши, що сама переймається куди більше за них.
Втім, вона ж-бо мала на те причину. Яну хвилювало, чи варто відтепер сподіватися на допомогу мами, чи ні. Запитати ж про це Дарка безпосередньо язик не повертався.
Вона наважилася, щойно коли він сам нагадав їй про майбутній сеанс. У відповідь Дарко терпляче пояснив їй, що дух мами не здатний покинути дітей так само, як тіло. Це її дещо заспокоїло.
Богдан дотримався обіцянки; у призначений день та призначений час Дарко подався на спіритичні збори.
Яна залишилася удвох з Богданом, та на протязі усього часу за відсутності Дарка він так і не поцікавився, навіщо їй було у це встрявати. Нехай це буде її примха, але зробити послугу Яні… Богданові й цього було б досить. Та дві години у її товаристві на додачу – з такої нагоди гріх не скористатися.
Павло телефоном попередив, що затримається. Як Яна і припускала, він побіжно не забув також спитати щодо Дарка. Вона відповіла, ніби той миється у ванній. Можливо, Павло щось і запідозрив, а проте, довідавшись, що тут Богдан, вмить заспокоївся.
За якийсь час телефон задзвонив вдруге. Слухавку зняв Богдан, гадаючи, що це знову господар. Та голос виявився жіночий.
– Перепрошую, чи можна пана Павла?
Богдан зацікавився, він знав усіх, хто підтримував стосунки з його господарем, а цей голос він чув уперше.
– Зараз його немає вдома. Щось переказати?
– Ні, дякую, нічого. Я зателефоную пізніше.
– Принаймні, хто його питав?
– Я з приводу праці.
– Не розумію. Якої праці?
– З приводу оголошення. Йому ще потрібна гувернантка?
– Що?!..
Богдан піднявся в кабінет до Павла та незабаром повернувся з оберемком свіжих газет.
– Гаразд, подивимося, – пробурмотів він собі під ніс та заходився відкривати газети одну за одною на шпальтах приватних оголошень. – Ага, ось! «Потрібна гувернантка»!?..
Яна залишила плиту й зазирнула через його плече. Богдан насупив брови.
– От лихо! Що він таке вигадав?
– Адже ж він давно збирався найняти когось для роботи на кухні, – невпевнено нагадала вона.
– Куховарку – не гувернантку! – Богдан обурено труснув газетою. – Треба буде з ним побалакати!
– Облиште, навіщо? – тихо заперечила Яна. – Це його особиста справа, кого приймати, а кого звільняти.
– Не прислужника собі обирає, а вихователя для своїх дітей! Є різниця?
З грюкоту брами вони здогадалися, що повернувся Дарко. Побачивши їхні обличчя, він і собі стривожився.
– У чім річ? Телефонував батько?
Богдан, захоплений зненацька, був змушений показати газету.
– Твій батько вирішив зрештою звільнити Яну. Він шукає їй заміну. Щойно був перший дзвінок.
Він волів би захистити Дарка від зайвого стресу, та Дарко, заледве прочитавши оголошення, зневажливо відкинув газету геть.
– Ото й усе? Не хвилюйтеся! Ви не знаєте нашої мами. Вони також, – він з презирством вказав у бік телефону.
Згадка про маму спонукала Яну подивитися на нього вичікувально.
– Даруйте, Яно, – він перейшов на винуватий тон, – але мама... Я розмовляв з нею.
Яна забула навіть про оголошення в газеті. Дарко звів подих.
– У цій справі із вбивством... Вона не казатиме правди.
По оголошенні наступний удар Яна сприйняла вже з покорою; до неприємностей теж звикають.
– Ти ба, а це з якої речі? – спромоглася вона лише запитати.
– Ніхто не дійме віри, що стріляла мама. Та коли вона допоможе виправдати вас, вони вирішать, ніби це вчинив я.
Яна прикусила губу, відпустила й хитнула головою.
– Авжеж, маєш рацію, – погодилася вона. – Так відповісти мала б лише твоя мама. 

4.5

Усі свої речі Яна спакувала до однієї валізи.
Екман зателефонував тієї миті, коли вона ось-ось мала залишити будинок. Він повідомив, що є новини, отож слід терміново зустрітися. Хоч який він був серйозний, Яна відповіла: ні.
– У мене залишилося обмаль часу. Я від'їжджаю.
– Куди це ви зібралися? – здивувався Екман.
– Додому. За годину відходить мій потяг.
– Чому такий поспіх?
У неї грудка застрягла в горлі. Екман це відчув.
– Щось трапилося?
– Нічого особливого... Даруйте, але мені слід поспішати, – надавався будь-який привід, аби він відчепився.
– Гаразд, – погодився він. – Я приїду на вокзал. Чекайте на мене там. Скажімо, біля аптечного кіоску.
Екман вийшов з таксі та, обминаючи людей з речима, ускочив до зали. Яна чекала у призначеному місці.
– Присядьмо, – запропонував він. – До відправлення вашого потягу ще є час.
Підхопивши її валізу, Екман попрямував до вільного місця у головному проході. Це було найнезручніше місце, бо раз у раз повз нього снували пасажири, через поспіх зачіпаючи громіздкими речима відпочиваючих на лаві. Саме через це воно й залишалося вільне.
– Отже, що там у вас трапилося? – запитав він, коли вона, незадоволена його наполегливістю, примостилася поряд. – Мене не обдуриш. Чи ви забули, з ким маєте справу? Отож?
– Що трапилося, те трапилося. Мене виставили за двері.
– Вже?
– А що, я маю чекати, коли мені про це повідомлять? Мій працедавець підшуковує нову гувернантку. Я його більше не влаштовую.
– А Дарко, Іринка?
– Вони не мої діти.
– Ще вчора ви співали іншої.
– Це було вчора. А ви? Ви ж самі умовляли мені поїхати звідси.
– Тоді я хвилювався за вас. 
– Дозвольте мені жити, як я хочу! Дайте мені спокій.
Екман заперечливо хитнув головою.
– Вам не вдасться поїхати.
– З якого такого дива? – її брови підскочили вгору.
Він розгорнув теку та дістав бланк. Вона зиркнула з підозрою.
– Що це?
– Підпишіть.
Їй довелося поставити свій підпис.
– Щойно ви дали підписку про невиїзд. Справа досі не завершена. Маєте де зупинитися?
– Ні, – вона ображено відвернулася.
– А відтак, ви залишаєтеся за колишньою адресою та без відома поліції з місця ані руш!
– Навіщо ви так зі мною вчинили? Адже у вас є моя сільська адреса. Ви ж знаєте, що я живу не надто далеко від міста.
– Мені буде зручніше, якщо ви залишитеся у мене напохваті.
– Брехня!
– Можете не вірити, річ ваша, – сухо відповів Екман, згортаючи теку.
Яна шморгнула носом.
– Отакої, тепер у вас нежить. Ви хоч тепло вбралися? Мешти ще на вас?.. Чого ви на мене так дивитеся? Знаю я вашу історію. На цьому самому місці все й сталося. Чи то пак, звідси власне почалося.
Яна почулася ні в сих ні в тих. Незабаром увесь світ знатиме.
– Прагнете відшукати злодія?
– Ні.
Екман ствердно хитнув головою.
– Маєте слушність. Помста – це для людей пихатих та обмежених. Вона лиш поставить вас поряд. Хочете помститися? У такому разі, пробачте. Коли він про це довідається, його замордують докори сумління.
– І це каже слідчий! – жахнулася Яна.
– Де там, я лише усуваю кривду. Вловлюєте різницю?.. Кривда – зло, а зло має почуватися незатишно на цьому світі.
– Тоді як же помста?
– А! Тільки не шляхом помсти. Помста, це теж зло. Одне зло навзамін іншому? – він знизав плечима, вона змовчала. – Втім, ваш господар, як я чув, також мав на меті знайти та покарати вашого кривдника, адже так?
– Богові дякуючи, не встиг, як бачите, – вказала вона очима на валізу.
– Богові дякуючи?
– Гадаю, він це робив радше на догоду власній манії величності, аніж задля справедливості.
– Ви це збагнули вже після того, як він вирішив вас звільнити?
Яна прикусила язика. Екман зауважив її вразливе місце. Не чекаючи на відповідь, він провадив далі.
– Та невже ви сподівалися, що настане мить, коли він віддасть вам належне? Яка наївність! Ні, його захоплювала тільки власна особа. Ви – те дзеркало, у яке міг заглядати самозакоханий принц. Лише вам і вдалося потішити його пихатість. Від першого ж дня ви дивилися на нього знизу вгору – ось що насправді йому у вас припало до серця! А приголубивши вас, явивши свою шляхетність, відтепер він доскончу милуватиметься собою, насолоджуватиметься власною величчю. По суті це ж він і провокував Дарка з Іринкою, силкуючись накинути вас дітям, та водночас надалі їх принижуючи.
– Що ви маєте на оці?
– А це я вас повинен запитати: чому ви приховали від мене, що чули кроки згори? Чому я мав довідатися про це щойно з анонімного листа, скажіть будь ласка?
– Хто написав анонімку?
– Запитайте ліпше, хто підсипав вам снодійне до склянки.
– Отож ви дізналися? – Яна пожвавилася.
– Я – так. Що ж до вас, питання зайве. Послухайте, годі вже лицемірити! Ви про це знали від самісінького початку, еге ж? Але старанно ховали голову в пісок… Гаразд, я відповім. До певної міри це той, кому ви заважали, увігнавшись клином поміж нею та дітьми, хто щиро вас ненавидів, гадаючи, що ви прагнете посісти її місце: мама.
– Авжеж, і припиніть удавати з себе здивовану!.. Вам і гадки поганої не спаде про дітей, а відтак з логікою у вас також нічого не вийшло. Ви й самі, наче мати. Дивитеся лише з одного боку та бачите лиш те, що хочете бачити. Мама! Хто така ця мама? Занепала наркоманка, насправді нічого путнього в житті не зробила, окрім як народила двійко милих дітлахів. Павлові не доводилося надто перебільшувати її недоліки, аби виправдати себе у власних очах. Поверни він її додому, вони б його обожнювали. Та вона померла на бруку, тож в очах дітей він став тираном, а вона його жертвою, і тоді вони її ідеалізували. Дітям необхідний ідеал. Зрештою ми залюбки ідеалізуємо тих, кого вже немає поруч. Особливо, якщо дуже потрібно протиставити когось батькові. Наприклад, його жертву. Таку ж точнісінько жертву, як і сам Дарко… Ага! – Екман звів догори вказівний палець. – От ми й дісталися суті. А ви гадали, чиїх це рук справа? Їх мати вже другий рік як похована на цвинтарі, тож не турбуватимемо її спокій. Адже я вас попереджав: не уособляйте зло. Зло позбавлене образу. Досить уявити обличчя зла, як ви одразу ж повірите і в маму. Хтось ходив мансардою, хтось дряпав двері, а хтось...
– Чому ви вирішили, що це діти?
– А знаєте, що вас, як і мене, ще зупиняло, що заважало дійти такого висновку? Коли перед вами зацькований хлопчак, несила уявити його здатним на будь-який непересічний вчинок. До речі, у певному сенсі ви мали рацію! То чого ж ви хочете? Якщо підліткові день у день навіювати думку про його неповновартість... Павло зробив з Дарка безвладного тишка саме тому, що не довіряв. Хоча, це не зовсім те, що ви робите з глиною. Не знаю, чи погодитеся ви з таким порівнянням, та, як на мене, стан Дарка зараз радше нагадує стислу спружину. Вона нерухома, застопорена, та лише торкнись!.. Хіба ви не відчували це на собі?.. Насправді від природи Дарко не такий вже й слинько. Проте й батько, вважаймо його за сильну особистість, насправді не потерпів би непокори з боку сина. Бачте, сильна особистість ревнива та егоїстична, вона завжди пригнічує іншу, таку ж саму, у власному оточенні. Люблячий батько мимоволі доклав чималих зусиль, аби діти дивилися на нього з острахом. Ні, самі вони не спромоглися б протистояти батькові. Але мама...
– Можливо, ви й маєте рацію, – майже погодилася Яна. – Та зрештою, як їм це вдавалося?
– Водити вас, як кота за ниткою?.. А хто, на вашу думку, ходив мансардою? Хто… а втім, хто шкребеться ночами в одні й ті ж самі двері, зручніше буде з'ясувати вам самій. Чи може, ви таки вважаєте, що з потойбіччя можна повернутися, жити собі в порожньому покою нагорі, проситися до вас попівночі у вашу кімнату, підсипати смертельну дозу снодійного, а на додачу стріляти з рушниці? Ви жінка, оглядаючи будинок, ви могли не зауважити деякі деталі, а ось ваш приятель Тарас зауважив. І сигналізацію, і подобу ручки з зовнішнього боку вікна. Злодії лише підказали мені шлях, котрим Дарко потрапляв до мансарди. Передусім це була реакція у відповідь на сувору заборону батька; той намагався викреслити будь-яку згадку про матір, позаяк вона була б йому за докір... Гаразд, зрештою, мансарда, опівнічні шерехи коло дверей, снодійне – все це більш-менш зрозуміло. А що постраждала сторона воліє за краще мовчати, немає і кримінальної справи. Та от хто стріляв з рушниці? Тут у нас з вами цілих чотири кандидати.
– Ви ж казали, ніби усі мають алібі, – поквапно нагадала Яна. – Поза мною, ясна річ.
– На щастя для вас, вже ні.
Вона витріщила очі.
– Тобто?
– Мені слід було відразу звернути увагу на свідчення сусідів: вони казали, що бачили, як після пострілу засвітилася лампочка над вхідними дверима. Та чому вони не сказали: коли з'явилося світло? А дуже просто: у них світло не зникало. Я поцікавився у диспетчера і, певне, ви вже здогадалися, що мені там відповіли. Жодних перебоїв на лінії тієї ночі не було. Я теж, виявляється, дав хиби! Мені й справді час на пенсію.
Яна дивилася на нього не розуміючи. Екман спохопився.
– Даруйте!.. То що ж звідси випливає? Отож, світло пропадало тільки у вашому будинку, напрошується думка, що його попросту вимкнули. Долі, загальним рубильником. Хтось із своїх. До того, як грабіжники потрапили всередину. Хтось на них чекав. Злодії гадали, що будинок порожній. А якби хтось з домочадців, прокинувшись, невчасно увімкнув світло? Ось у чім річ: він не хотів їх сполохати. – Екман витримав паузу, під час якої влаштувався зручніше, лікоть закинувши на спинку лави та розвернувшись до неї у півоберта. – Вам відомо, що ваш господар певним чином довідувався щодо вашого приятеля?.. Вочевидь, ні. Отож, цілком ймовірно, він вже знав, що це за тип, та не йняв віри, начебто ваше знайомство на східцях банку сталося випадково. Я, зрештою, теж. У такому разі не лише вашу подорож на озера, а й раптове повернення з півдороги, як ви самі розумієте, він спланував заздалегідь. З тим, аби затягти наївних грабіжників до пастки. Все це дуже на нього схоже. Велич задумів понад усе. Пригадуєте, я запитав, у вашій присутності він випив снодійне чи ні. Одна річ, якщо він жодного уявлення не мав про те, що станеться вночі. Тоді й не було потреби упроваджувати вас у блуд. Та якщо знав... Він без зайвого клопоту міг виплеснути пігулку чи дві з залишками води. І ви б нічого не помітили.
– То це він? – з полегшенням підхопила Яна.
Екман лукаво примружився під враженням цієї метаморфози, раніше вона й чути не бажала стосовно Павла нічого поганого.
– Не впевнений, хоча цілком можливо. Адже я згадав лише, що він вимкнув світло, та я не стверджував, ніби він же його увімкнув. Між першим та другим велика різниця, бо ж він цілком міг ковтнути снодійне і податися спати, залишивши все подальше на розсуд долі та правосуддя. А міг і не податися. Як ми це перевіримо?
Він ще не дійшов краю, а Яна вдруге спохмурніла.
– Стріляв той, хто увімкнув світло в будинку, а не той, хто вимкнув, – підкреслив Екман. – Вкотре дозволю собі нагадати, що світло спалахнуло одразу ж після пострілу. Електричний щиток знаходиться біля веранди, за два кроки від місця злочину, тож насправді хто це зробив, як не вбивця? Кандидатур хоч греблю гати. Минулого разу я наділив алібі дітей, бо вони знали, коли з'явилося світло. А знати вони могли хіба що перебуваючи саме цієї миті у себе, еге ж? Сусіди зрештою бачили, як засвітилося вікно дитячої. Проте час поглянути на це дещо інакше. Скажімо так: розбуджений Іринкою, котрій знадобилося до вбиральні, Дарко намагається увімкнути торшер – той, що його згодом побачили сусіди у вікні, – але світла немає, відтак він спускається до щитка перевірити запобіжник, адже це природно. І що ж? У вікні веранди він бачить сходи й грабіжника, а на підвіконні лежить заряджена рушниця.
– Іринку ви з такою ж холоднокровністю прорахували? – вороже поцікавилася Яна.
Її тон Екмана анітрохи не збентежив.
– Іринка не настільки передбачлива, аби стерти відбитки власних пальчиків, та я гадаю, у цьому їй міг надати допомогу її брат. Адже вони так чи сяк покривають одне одного. Днями я надішлю йому повістку. Певна річ, ви його супроводжуватимете.
Яна щільніше стулила губи.
– А вам що до того? – несподівано запитав він. – Ви ж однаково мали намір втекти від них.
У проході з'явилося трійко розкутих молодиків за віком не старше двацяти, легко вбраних, без речей. Вони доволі нахабно потіснили Екмана, розсівшись на лаві поряд з ним, де ще залишалося трохи вільного місця. Екману довелося набрати незручної постави. Відтепер він був змушений вивертати шию, аби побачити Янине обличчя. Екмана молодики попросту не помічали, натомість на Яну витріщалися з неприхованою цікавістю. Від них за кілометр тхнуло бруком.
Мабуть, їм було байдуже, як Екман відреагує. Виправдовуючи їхні очікування, він дійсно змовчав та під відвертими кпинами усього товариства звівся з лави, подаючи приклад Яні.
– Ходімо, я проведу вас, – запропонував він та вдруге підхопив її валізу.
– Чому ви їм поступилися? – запитала вона, зрівнявшись з Екманом. – Вам же нічого не вартувало їх приструнити!
– Помиляєтеся. Я вже майже на пенсії.


Яна не схотіла, аби з нею бачили Екмана, хоча той запропонував свою допомогу у розмові з Павлом. Вартівник, не чекаючи, коли його попросять, узяв валізи, що їх таксист виставив на тротуар, та поніс до будинку. Вранці вона встигла зронити до нього «прощавайте», тож зараз на ганку додала: «Не кажіть дітям, що я виїжджала назовсім». Неначе хтось чув, як він розмовляє! Але поверх густої бороди вона спіткала розуміючий погляд.
Побачивши її у дверях, Іринка просяяла. Дарко дивився з недовірою.
– Ви більше не захочете від нас поїхати? – обережно запитав він.
– Як тобі таке спало на думку! – заспокоїла його зворушена Яна. – Невже я можу вас залишити?
Вона зауважила, як він теж зітхнув з полегшенням.
– Іринка злякалася, що ви більше не повернетеся, – пояснив він, та Яна зрозуміла, що не лише Іринка.


На Яну напосіла несплячка – вперше через монотонну, нічим не порушувану тишу. Відтепер мама оберігала її сон.
Вона вийшла в сад подихати повітрям та, озирнувшись, побачила будинок таким, яким він був тієї фатальної ночі. Хіба що тюльпани відцвіли, натомість пахло скошеною травою. А так нічого не змінилося. Будинок здавався вимерлим. Темні стіни чорніли незнайомими прямокутниками вікон, лише відтворивши денні спогади, вона спромоглася визначити, за яким вікном що знаходиться, й тоді вони перестали її відлякувати.
Коли з темного вікна пролунав постріл, вона була на тому ж місці, у саду під деревом. Онде стояла драбина, якою підіймався Тарас. Місячне сяйво не спотворило юні риси його обличчя, коли він озирнувся на її заклик.
Його поплічник залишався на даху. Дотепер Яна і не згадувала про нього, та гострота відчуттів повитерлась, отож це була добра нагода відновити у пам'яті подробиці, що того фатального дня відійшли на задній план. Тепер вона знала, чому вони так упевнено йшли на пограбування, і задум їхній не видавався їй настільки божевільним. Так само і той, хто затягнув їх до цієї пастки, теж усе обміркував до найменших дрібниць. Навіть світло на щитку не забули вимкнути. Так, цей усе передбачив.
Поза смертельним пострілом з рушниці?
Щойно зараз, дивлячись на безлюдний дах, на якому тієї ночі стовбичила постать другого грабіжника, вона врешті упіймала думку, що досі вислизала з-під її уваги: мить по тому, як прогримів постріл, на даху вже ніхто не маячів, він раптом спустів, ставши таким, як оце тепер. Цю мить Яна пригадала виразно. Авжеж! Сашко присів навпочіпки, злякавшись раптового пострілу!
Згодом... Згодом він, певна річ, вдруге виткнув носа. Стежив за подіями згори, допоки його звідти не зняли прибулі оперативники; він і гадки не мав рятуватися втечею.
Стривайте! Вона широко розплющила очі. Та ж це алібі, справжнісіньке, неспростовне алібі! З вікна веранди цього не побачиш. Якщо Сашко підтвердить її свідчення, вона вільна від усіх підозр!
Яна почулася щасливою аж до неба. Щоправда, зараз запізно телефонувати Екману. Завтра зранку.


Вранці вона набрала номер Екмана; їй терпець уривався.
– Я можу довести власну непричетність до вбивства, – з мосту запевнила вона. – Я знаю, як це зробити. У мене є алібі!
– Це дуже до речі, – незворушно відповів той. – Незабаром ви матимете можливість мені все розповісти, бо я вже вас викликав повісткою. Якщо вам дотепер її не вручили, то мають вручити з хвилини на хвилину.
Враз вона пригадала його обіцянку викликати на допит Дарка.
– Дарка ви теж викликали? – голос у неї здригнувся.
Екман зволікав, мабуть, зважуючи, чи варто це казати.
– В нього усе ще попереду. Його черга наступна.
Довідавшись, що Яну викликають до слідчого, діти наполягли на тому, щоб поїхати з нею. Яна цього зовсім не бажала, та їх несподівано підтримав Богдан.
– Вдома вони ще більше хвилюватимуться.
– За мене?
Богдан докоряюче похитав головою.
– Невже ви досі цього не збагнули?
Яна з удаваною суворістю вказала на авто дітям, котрі чекали на відповідь.
– Гаразд, нумо сідати! Тільки мерщій, допоки я не розмислила!
Діти з небаченою втіхою вмостилися на тильному сидінні. Яна ще запитала себе: куди їх везли, до поліції чи на дитячий атракціон? 
Може, поторгуватися?
– А ви розповісте, як вам вдавалося примусити кішку шкребтися у двері?
Запізно вона усвідомила, що могла вимагати й більшого. Дарко спершу відповів хитрою посмішкою. Але за мить поглянув на Іринку та, поступаючись частиною слави, поклав руку їй на плече.
– Це все Іринка. Вона мастила двері вершковим кремом. Адже ви помітили, вона завжди бігає до вбиральні попівночі, це ж треба!
– Моїм найкращим кремом! – жахнулася Яна. – З моїх тістечок!
– Мурця їх обожнювала, – зітхнув Дарко. – Якщо намастити крем здолу, кицька його злизуватиме, а як трохи вище, то вжиє кігті. Вона чула, коли Іринка проходила коридором, і це їй становило за сигнал.
– Не переймайтеся, – втрутився Богдан. –  Я принесу вам щеняти. Це ще ліпше за кота, – звертаючись до Яни, він додав. – Моя сучка нещодавно ощенилася.
Яна співчутливо хитнула головою.
– З власної волі вона б вас не залишила.
Дарко упіймав натяк.
– Мама нас не і полишала. Вона довіку нас не зрадить!
– Так? І де ж вона?
– Ви, мабуть, Мурцю маєте на увазі?.. – він зневажливо викривив губи. – Маячня! Вона зроду не була нам за маму.
От і спробуй зрозуміти цих дітей!
– Ми гадали, ніби вона переселилася в кішку, але помилялися. Мама не могла стати кішкою! Ви це знали, та прикидалися, чи не так? Бо саме ви – наша мама.
Яна оговтатися не могла від шоку. Треба ж було зазнати подвійне приниження, аби досягти висот, про які вона і мріяти не наважувалася!
Авто зупинилося навпроти будівлі поліційного управління. Богдан миттю вибіг, намагаючись її випередити. Цього разу йому таки пощастило простягнути їй руку.
– От бачите! – вигукнув він у непідробному захваті. – Я ж казав, діти вас полюблять.


Екман сидів за столом та щось зосереджено нотував, напнувши окуляри.
– Сідайте, – мигцем вказав він на стілець навпроти.
Яна сіла на край, так, немов заповзялася метою якнайшвидше піти. У своєму кабінеті Екман був невпізнаний.
– Гаразд, давайте сюди ваше алібі, – зронив той, не припиняючи писати.
– Його немає.
– Невже? – машинально запитав Екман.
Та вже за мить впритул поглянув на неї поверх окулярів.
– Я помилилася, – підтвердила вона. – Немає жодного алібі.
– Коли ви розмовляли зі мною телефоном, у вас був геть інакший тон. Лише декілька годин минуло відтоді.
– А однаково я помилялася, – вперто наполягала вона.
Екман звівся, наблизився до вікна.
– Ви нічого не пригадали? – вкотре запитав він звідти.
– На жаль.
Він прочинив стулки вікна. Повіяв теплий літній вітерець. На годині стало: сонце саме освітило промитий дощем асфальт та заграло відблисками на глянсовій поверхні «шестисотого Мерседеса». Затуляючись від сонця долонями, діти намагалися щось угледіти у горішніх вікнах будівлі, звідки, власне, й дивився на них Екман.
– Вони тут?
– Спробували б ви їх відрадити!
– Що вони з вами зробили?
– Нічого. Сказали, ніби я їхня мама.
Екман відвернувся від вікна. Через усе чоло йому пролягла глибока зморшка.
– Що вони сказали? – перепитав він.
Та Екман удався в задуму, дивлячись кудись повз неї, тож вона змовчала.
– Щось дивне спливає мені на гадку, – провадив він далі. – Як стверджують самі діти, стріляла мама – аби захистити їх від непроханих гостей. Що, на вашу думку, чекатимуть вони від слідства? З погляду дітей, якщо не вони це вчинили, то лише мама, і ніхто поза нею. А якщо вони, то знову ж таки мама мала б прийти та захистити їх, цього разу від мене. Хіба ні?
Яна встромила нігті у торбинку.
– Вам краще знати.
Втім, Екман пустив її слова повз вуха.
– Так, проте кому б зайшло до голови, що у вас вони вбачатимуть свою маму!.. Зізнайтеся, ви самі вірили у маму до нашої зустрічі на вокзалі?
Яна знизала плечима.
– А це має значення?
Він хитнув головою, приймаючи її відповідь.
– Дивіться-но: ваш господар у своїй незрівняній погорді, з усіма величними звершеннями домігся хіба що їхньої зненависті. Вам же дісталися самі кпини, і цього вистачило, аби здобути їхню любов. Дивина, та й годі.
Яна впустила очі. Екман усвідомлював, що не зможе спокійно жити з цією таємницею, та зупинятися було запізно.
Він торкнувся теки, що лежала на його столі.
– Оце справа про вбивство, яке мені належить розслідувати, перш ніж я піду на відпочинок. Тут четверо підозрюваних, включно з вами. Як на мене, ви єдина, хто напевно не має до цього стосунку. Але бачу, справа стоїть так, що заледве я будь-кого з цієї решти спробую притиснути, як на його місці неодмінно опинитеся ви. Що ви мені порадите?
– Вам не порада потрібна, ви лише намагаєтеся зректися відповідальності, – дорікнула вона йому.
На якусь мить її порвав жаль до розгубленого Екмана, бо ж вона своє рішення вже прийняла. Та це відчуття зникло відразу ж, варто було їй згадати про дітлахів, що чекали на неї долі.
Яна підклала йому перепустку.
– Допоки ви не пред'явили мені офіційного звинувачення, з вашого дозволу, я воліла б долучитися до них.
Вже на сходах, перед тим як полишити будівлю, вона раптом посміхнулася сама до себе, анітрохи не переймаючись тим, що хтось її побачить. Їй збігло на думку, що одне принаймні повернулося на її користь: у кожному разі, відтепер не доведеться щосереди відвідувати спіритичні сеанси.
