Київські відьми. Меч і Хрест
Лузіна Лада


Моєму Місту присвячується


 


Розділ перший,
у якому з’являється чорний ворон 

Якщо ворон на церкві каркає – бути небіжчикові.
«Руські народні прикмети і повір’я»

Ясного липневого дня, незадовго до Івана Купала, Андріївським узвозом, що в’ється змією на Поділ, ішла екскурсія іноземних туристів.
Її очолювала красуня екскурсовод – пані апетитна, як кошик гарячих пиріжків, незрозумілого і не важливо якого віку. Адже – ви погодитеся зі мною, чи не так? – яка різниця, скільки жінці років, якщо п’ятнадцять чоловіків невідривно дивляться на її груди, насилу відволікаючись на інші, історичні, цінності.
– О, couleur locale!  – смачно цокнув язиком один, миршавий і з д’артаньянівським носом.
Інші радо закивали.
Ніскільки не збентежена такою пильною увагою до двох національних раритетів, що вмостилися в її декольте, красуня натхненно віщала, з тією легкістю й невимушеністю, з якою жінки говорять зазвичай про предмети любовні, модні та світські:
– Подивіться ліворуч. Перед вами серце Києва – Старокиївська гора. Саме тут брати Кий, Щек і Хорив заснували місто, назване на честь старшого брата, – Київ, – столицю Давньої Русі і Матір городів руських!
І голос її прозвучав так захоплено і хвалькувато, – ніби йшлося не про давніх князів, а про пропозицію руки та серця, отриману нею від президента країни не пізніше як учора ввечері.
На небі світили сонце і прозорий місяць, таке траплялося в Києві так часто, що нікого особливо не дивувало. Зненацька, немов хтось згори труснув чорнильним пером, на небозвід капнув чорний ворон, усівся на сліпуче сонячний хрест Андріївської церкви й видав протяжне та гучне: «Ка а а а а а!». Красуня, що вже встигла наплести туристам про загублену голову Володимира Великого, вкрадену з його могили на Старокиївській Петром Могилою, мигцем спохмурніла, але бадьоро вела далі:
– Подивіться праворуч: ви бачите перлину українського бароко – Андріївську церкву архітектора Бартоломео Растреллі. Церкву було побудовано на горі, де, згідно з Нестором літописцем, апостол Андрій Первозванний у 40 х роках нашої ери підніс свій хрест як знамення майбутнього навертання слов’ян до християнства. Поряд із церквою, в будинку № 10 жив художник Михайло Врубель. Тут він написав перший варіант своєї знаменитої картини «Демон», – красуня навіщось підморгнула.
Перекладач безбарвно переклав французькою сказане.
Один із екскурсантів занервувався: чи правильно той перекладає? Судячи з тону красуні, можна було подумати, що вона тільки но розповіла їм пікантний політичний анекдот.
Ворон закричав утретє, підхопився з церкви й полетів на захід. Красуня задумливо осіклася, проводжаючи його стривоженим поглядом. І нараз із неймовірною для жінки майстерністю хутко зацокала на тонких шпильках по кривих булижниках Андріївського. Вулиця різко крутнула ліворуч, потім праворуч.
– Дивімося ліворуч, – зацокотіла екскурсовод, неначе намагалася виплюнути якнайшвидше несподівано набридлу їй інформацію, що охолола і втратила смак, – це гора Хорива – Хоривиця, або Замкова гора. Багато хто вважає її однією з Лисих Гір Києва. Інші з ними сперечаються. Дивімося праворуч. Навпроти Лисої Гори стоїть будинок № 13 – під ним із 1906 по 1913 рік жив письменник Михайло Булгаков, який увічнив Андріївський узвіз під псевдонімом Олексіївський у своєму романі «Біла гвардія». Трохи далі можна побачити гору третього брата – Щекавицю, відому також як Олегівка. На ній поховано князя Олега, смерть якого була оспівана поетом Олександром Сергійовичем Пушкіним у «Пісні про віщого Олега». Як ви могли помітити, Київ складається з легенд, як панно з мозаїки, – літературно красиво закінчила вона і, зупинившись біля будинку, позначеного украй дивною табличкою «Центръ Старокiевскаго колдовства на Подол…», усміхнулася цукрово солодкими зубами: – На цьому наша екскурсія завершується. Є запитання?
Французи метнулися до перекладача і, оточивши його, загаркавили оклично й питально, перебиваючи один одного.
– Вони запитують, чи можна сфотографуватися з вами на згадку? – байдуже переклав той.
– Будь ласка, – відповіла красуня ввічливо і машинально поправила бюст.
Д’Артаньяни, зрозумівши цей жест без перекладу, моторно обліпили її з усіх боків. Перекладач, у кадр не запрошений, отримав у руки фотоапарат і байдужливо прицілився.
– Зверніть увагу, – оголосила екскурсоводка з професіонально розповідними інтонаціями в голосі. – Зараз ви фотографуєтеся з головною визначною пам’яткою нашої нації – українською жінкою. Ще ваш співвітчизник, французький історик Боплан, подорожуючи дореволюційною Україною, захоплено писав, що тільки тут, в особливий день року, наперекір усім іншим народам, не хлопці сватали дівчат, а дівчата – хлопців. І, зауважте, завжди досягали згоди. Їм допомагають, стверджував він, деякі забобони, що існують в українців щодо жінок. А ніяких забобонів тут немає. Просто… До речі, ви одружені? – несподівано поцікавилася вона у найближчого.
Дослухавши переклад, чоловіки відлипли від неї так само швидко, як приклеїлися хвилину тому. Поруч залишився лише один, який отримав безсоромне запитання, перелякався, та чомусь не втікав.
– Не бійтеся, mon ami , я пожартувала, – невесело засміялася дивна екскурсоводка і, діловито поправивши груди, зайшла у двері «Центра Старокіевскаго колдовства на Подол…».

* * *

Тим часом ворон, який накаркав біду на маківку Андріївської церкви, встиг облетіти півміста, вишукуючи щось важливе і, судячи з усього, рідкісне в природі.
Опустившись на підвіконня кремезного хрущовського будинку неподалік од залишків Кадетського гаю, ворон уважно подививсь у вікно й видав різке застережливе: «К а ррр!». Хоча сторонньому спостерігачеві й важко було зрозуміти: що могло привабити тут такого важливого птаха?
За пофарбованою в оптимістичний волошковий колір рамою вікна угніздилася крихітна шестиметрова кухня, щільно заставлена допотопним совковим гарнітуром «Червона шапочка». На полицях під стелею стояли червоні в сріблястий горох баночки для сипких продуктів, так густо вкриті в’язкою кухонною пилюкою, що ставало зрозуміло: їх поставили туди винятково для краси ще на початку 80 х років, і відтоді уявлення тутешніх хазяїв про красу та про функції баночок ніскільки не змінилися.
Біля плити, протягнувши руку до червоно горохастого чайника, що волав про власну готовність, метушилася заклопотана руда жінка років сорока, що явно належала до категорії дам, яких Господь лише з недомислу не наділив сімома руками замість двох. У зубах у неї був затиснутий недогризок чорного косметичного олівця, обвисла кишеня халата настовбурчувалася від щойно знятих бігудів, а енергійне щокате обличчя викликало асоціацію з бомбою, що відлічує час, який залишився до неминучого вибуху. Правою рукою жінка не дивлячись підхопила крикливий чайник і налила в чашку окропу, лівою вкинула туди дешевий чайний пакетик, тоді як обидва її ока – одне кривувато підведене, друге невинно заспане – намертво прилипли до екрана маленького телевізора.
«Сьогодні вночі, – бадьоро бубонів телевізор закадровим кореспондентським голосом, – у Куренівському районі прорвало систему водопостачання. Рух на вулиці Фрунзе було перекрито…».
Жінка квапливо підсунула червону в білі горошини чашку дочці Марійці, яка сиділа за столом, і почала обробляти око, що залишилося, продовжуючи косувати на екран.
Дочка, прилаштувавши перед тарілкою обгорнену в газету товсту книжку, меланхолійно доїдала вівсяну кашу.
Утім, коли б не фірмові самоварні щоки і мідно рудий колір волосся, запідозрити в цій непоказній панночці дочку такої бурхливокиплячої матері було б практично неможливо. У Марійки було обличчя аскета, що звик до несмачної, але корисної їжі та нецікавого, але правильного життя, кругле, як циферблат годинника, який нікуди не поспішає і ніколи не спізнюється. Безлика зачіска у вигляді пуританської дульки, футболка навипуск і поглядонепроникна спідниця до п’ят точно доповнювали образ ідеальної ботанічки.
Відвівши погляд від книжки, дочка з цікавістю подивилася на екран в надії побачити там свого батька. Живіт телевізора рябів кадрами вранішньої хроніки. Вулиця Фрунзе, залита водою, хоровод робітників біля відсунутого каналізаційного люка, з поміж яких на секунду промайнуло заклопотане чоло якогось парубка з яскраво вираженими східними рисами, що поглянув раптом на Марійку впритул чорними, як вовчі ягоди, очима…
«Причини аварії поки що невідомі, – перейшов телевізор на трагічний тембр, – але жителі району охоплені панікою. Деякі з них досі пам’ятають Куренівську трагедію 13 березня 1961 року, коли потоки рідкої грязюки затопили приватний сектор. Рівень води досягав тоді висоти другого поверху. Тисячі жителів загинули».
– Що ж вони не кажуть, що ті, кого їх рятувати послали, теж загинули?! – завчено заголосила мати, яка давно чекала приводу запанікувати. – Що ж це робиться, га? Адже й тато наш зараз там, аварію ліквідовує.
– Кар р р р р р, – розкотисто прокоментував цей факт чорний ворон.
– Розкаркався! – ще більше обурилася жінка й замахала руками, намагаючись прогнати птаха, здатного накликати біду.
– К рр, – коротко висловив свою думку про неї той і полетів геть.
«А тепер новини культури, – радісно оголосила ведуча новин на телеекрані. – Сьогодні в Київському музеї російського мистецтва відкриється виставка».
– Знову читаєш! – без переходу накинулася мати на Марійку. – Що це? Підручник?
Марійка зніяковіло поглянула на матір – брехати вона не вміла.
– Що? – миттєво завелася мати. – Знову?! Знову «Майстер і Маргарита»? Скільки можна? Краще б предмет повторювала!
– Мамо, – тихо озвалася Марійка без надії на помилування, – ти ж знаєш, я дуже давно все вивчила. Я все знаю на «відмінно».
– Усе знаю… Вона все знає! Чого ж ти при цьому така дурка! – остаточно вибухнула мама й раптом жалібно заголосила, зсутуливши плечі та зморщивши обличчя. – Та чи ти ж у мене потвора, чи неповноцінна яка!.. Чого ж тобі так не таланить? Двадцять два роки, і жодного парубка! Я у твоєму віці вже тебе народила! У Тетяни Петрівни дочка вдруге заміж виходить! А ти все вдома сидиш і книжки про любов читаєш. Може, тобі хто поробив, зурочив? Сходила б до якої небудь бабці, чуєш? – Голос матері несподівано став благальним. – Я тут у співробітниці адреску взяла. Вона каже: допомагає. Сходи, доцю, попроси, щоб тобі вінець безшлюбності зняли.
– Матусю, – приречено скривилася Марійка, – ну навіщо ці дурниці?
На одну тужливу, як шлунковий спазм, мить їй стало нестерпно соромно за власну нікчемність і страшенно жаль матір, яка народила на світ пустоцвіт.
І захотілося зникнути… Чи затулити вуха.
– Ну сходи, доцю. Хіба тобі важко? – єлейно попросила мама. – Я тобі й грошенят дам. Гаразд? – І, не залишаючи Марійці паузи для подальших заперечень, витягла з сумки, що висіла на ручці холодильника, загорнуті в папір гривні й метушливо виклала їх на стіл поряд із Марійчиним ліктем.
– Гаразд, – безуспішно спробувала втекти та. – Я пішла. А то на іспит запізнюся…
– Гроші не забудь, – вже суворо наказала мати.
Упокорившись долі, дочка засунула папірці в книжку і рвонула в коридор.
– Ой, мамо! – сумно схлипнула вона, в сто тридцять перший раз натикаючись на старий безробітний велосипед, подарований батьками до її п’ятнадцятиріччя.
– Під ноги дивитися треба! – обізвалася мама.
Скоцюрбившись навпіл, Марійка перечекала мить гострого болю й погладила майбутній синяк.
У неї завжди було погано з координацією рухів. Вона не вміла танцювати й на велосипеді їздити так і не навчилась, – утримавши рівновагу декілька секунд, враз завалювалася в найближчі кущі…
Але вона намагалася не думати про це.
Вона думала про реальні й літературні прототипи булгаковського Воланда, про оспорювану численними істориками дату заснування Києва, про доцільність об’єднання язичницьких і православних свят… Але тільки не про себе саму.
Навіщо думати про сумне?

* * *

Негарно посварившись із матір’ю Марійки, ворон повернувся на Андріївський узвіз і, облетівши навколо багатовежного готелю «Андріївський», вибрав одне з вікон адміністративної частини, що здається керівництвом під офіси платоспроможним фірмам.
«Ка а а а а», – по чоловічому схвально крякнув він, і цього разу з ним важко було не погодитися.
Дама, що сиділа за начальницьким столом, була справжньою красунею!
Проте і в ідеально дорогому її костюмі, і у вузьких окулярах в золотій оправі, що перекреслюють гостре і небезпечне, як ніж, обличчя, і у величних прикрасах, бездоганних з точки зору смаку, вгадувалося все ж щось дивно безстатеве, якась майже патологічна зневага до власної зовнішності. Підбираючи одяг і аксесуари, ця дама напевно до міліграма зважувала в думці, наскільки вони підкреслять її статус і клас, ні на секунду не замислившись над тривіальним «to be or not to be»? – «Личитимуть вони мені чи ні?».
«Ка а а а а…» – ворон задумливо схилив голову набік.
Але сувора дама, що вросла правою щокою в сріблясту телефонну трубку, знову його не почула. Адже, по перше, шибки в її офісі були звуконепроникні. А по друге, Катерина Дображанська була стовідсотково переконана: у світі немає нічого важливішого за цю телефонну розмову, і навіть звістка про близький кінець світу навряд чи відвернула б її увагу.
– Так, значить, ваше рішення остаточне? – грізно спитала Катерина у слухавки. І на обличчі її була написана остання стадія людиноненависництва, але голос звучав рівно і стримано, що, безумовно, свідчило про її надзвичайну силу волі.
Що саме відповіла їй невихована слухавка, нам лишилося невідомо, але тієї ж секунди Катя розлючено шпурнула сріблястий апарат у вікно.
Скло мужньо витримало удар, телефон розвалився, оголивши начинене дротами черевце, ворон ракетою зметнувся в небо, а слухавкометальниця люто вистрілила чорним поглядом у свого флегматичного заступника, що розташувався в кутку канапи.
– Усьому кінець! – прогарчала вона. – П’ять років праці псові під хвіст! Якщо вони побудують свій супермаркет поряд з нашим, я розорена. У них мережа, вони можуть дозволити собі понизити ціни. Вони переманять до себе всіх наших покупців… Чорт! Чорт! Чорт! Убила б! До речі, скільки коштує замовлене?
– Катерино Михайлівно, – мовив її заступник валер’яново заспокійливим голосом, – заспокойтеся, будь ласка.
– Що?! – розлютилася Катя ще сильніше. – І це мені каже мій заступник! Якщо я заспокоюся, ми всі завтра підемо з торбами! І ви, між іншим, теж! Скільки коштує приміщення, де вони хочуть облаштуватися? А чи не можна його перекупити?
– Я дізнавався, – спокійно уточнив заступник. – Сімсот тисяч. І то якщо ми внесемо гроші протягом тижня.
– Тиждень? Це нереально. Немає у мене стільки вільних грошей!
На стервозно зосередженому обличчі Каті виписалась інтенсивна робота думки. Було видно: слово «здаватися» в принципі відсутнє в її лексиконі.
– Можливо, вам варто звернутися до Василя Федоровича, – ненав’язливо підказав їй заступник.
Катерина спохмурніла і запитливо подивилася в дзеркало біля дверей. Підійшовши ближче, вона прискіпливо, скрупульозно вивчила свій вигляд із байдужістю оцінювача в магазині. У цьому погляді не було і натяку на самозамилування. Судячи з усього, Катя взагалі зазирала в дзеркало тільки для того, щоб перевірити свою готовність до продажу на діловій зустрічі, презентації або як у цьому разі…
– Так, – безрадісно зробила вона висновок, – Василь Федорович може мені допомогти. – Вона нашвидку і з відразою скривилася. – Мерзота він, звичайно, рідкісна. Але краще так, ніж ніяк. Сьогодні ж зателефоную йому і запрошусь у «Мерлін», на вечерю. Він завжди кличе… От чорт!
У своєму темному, коротко постриженому волоссі вона помітила білого диверсанта. Катя катастрофічно сивіла.
– Не варто так часто згадувати чорта. Тим паче тут, – із полегшенням заусміхався заступник, розуміючи, що буря минула.
– Тобто? – нетерпляче уточнила начальниця, зосереджено розшукуючи в себе на голові нових зрадників.
– А ви хіба не знали, що вікна нашого офісу виходять на київську Лису Гору?
– Дістали ви мене з вашим заумом! – огризнулася Дображанська. – Я, коли хочете знати, три роки привчала себе говорити «чорт» замість «б…». Сама собі штраф призначила: за кожне «бе» десять доларів на користь бідних. – Вона різко натиснула кнопку виклику секретарки. – Ганнусю, зателефонуйте моїй косметичці, я буду в неї через дві години. І відшукайте мені фото Василя Покобутька – треба терміново підготуватися до зустрічі… От чор рт!!!

* * *

– Сані, крути дупкою! Ну ж бо, ну ж бо, працюй хвостом! – азартно підструнчила Дарина балетних хлопчиків на сцені.
Усі вони були обряджені чортами, і головна фішка танцю полягала в тому, щоб їхні хвости періодично ставали дибки і звивалися, як стрічки у гімнасток.
– Землепотрясна, ти – не арт директор, а тиран! – кокетливо пропихтів гарненький танцівник Сані.
– Гаразд, гаразд, – відмахнулася Дарина Чуб, підтягуючи купальник. – Ти краще дупку не розпускай. Зимової і літньої пори держи хвоста догори!
Землепотрясна (як не без підстав охрестили її в клубі) вдоволено закинула босі ноги на стіл. У носі в неї виблискувала сережка з блискучим камінчиком, передпліччя обіймало закрутисте татуювання «браслетом», в очах горіла стовідсоткова впевненість: життя прекрасне!
Відкрита тераса клубу «О йо йой»! (назва, креативно придумана його арт директором замість відстійної «Лос Анджелес») виходила просто на пляж біля Дніпра, і Дарина могла щодня поєднувати приємне з корисним – працювати і водночас фритюритися під сонцем, стаючи з кожним днем все шоколаднішою. Хоча після тривалих і хворобливих криків директора їй довелося піти на компроміс і придбати собі «нормальний» купальник із ліфчиком, який, на глибоке переконання Дарини, безнадійно псував засмагу і без якого вона благополучно обходилась останні п’ять років.
Балет на сцені дружно став рачки, хвости – трубою.
– Молодці! – захоплено заволала Дарина. – Шостого наш чортів канкан буде окрасою програми!
– Охолонь! – осадила її місцева перукарка Завзята, що зосереджено заплітала білі патли Дарини в тоненькі афро американські кіски.
– Класні хлопчики, правда? – і не подумала охолоняти та.
– Тільки блакитні, – гидливо пирхнула перукарка. – Знають, як дупу свою продати, а більше з них користі ніякої.
– Дурня..! – блискавично спалахнула Дарина. – Б’юся об заклад, я Сані спокушу? Ще до свята. Гаразд?
– Гаразд, – кисло погодилася Завзята. – Тільки в тебе однаково нічого не вийде.
– На мій мопед?! – запалала Дарина пожежею.
– На твій мопед? – непідробно здивувалася Завзята.
– Ага! Я ставлю мопед, а ти – каблучку, яку подарував тобі твій Алекс.
– Авжеж, розігналася! Вона знаєш скільки коштує? – зневажливо пробурчала перукарка.
– А чим ти ризикуєш, Завзята? – розсміялася Дарина. – У мене ж однаково нічого не вийде. Ой, дивися, дивися, по пляжу ворон ходить! Здорове е енний який!!!
Перукарка роздратовано смикнула Дарину за коси, повертаючи її невгомонну вертку голову в потрібну позицію.
– Ну що ти завжди радієш усьому так, наче тобі зарплату принесли? – процідила вона.
І мала рацію. Назвати характер Дарини легким було б явним применшенням – він був невагомим і ширяв над землею, немов різнобарвна повітряна куля, що закономірно викликало роздратування homo sapiens, які вважали себе серйозними і такими, що твердо стоять на двох ногах.
Землепотрясна була схожа на бучне свято, на дитячий м’яч, що невтомно скаче по підлозі. Завзята ж належала до категорії людей, які добре знають: саме дитячі м’ячі розбивають шибки і звалюють вази із сервантів, а на буйних святах завжди віддавлюють ноги і крадуть гаманці. Що ж до повітряних куль, – їх краще міцніше стискати за хитрий хвостик.
– О о о… – не без задоволення оповістила вона Дарину, – директор до нас прямує. Зараз отримаєш чергову нагінку!
До них і справді підпливав злий і трохи оплавлений спекою директор клубу. Дарина наморщила носа і, знявши ноги зі столу, засунула їх у свої улюблені ботинки «як у Джоні Деппа», що їх носила взимку і влітку, аж відтоді, як гахнула за них суму, що дорівнює вартості всього належного дівчатам взуття, включаючи хатні капці.
– Дариночко, – почав директор із лагідністю, що не обіцяла нічого доброго, крізь зуби, – ви сьогодні ввечері співати збираєтеся?
– Так, – безтурботно всміхнулася та. – А що?
– Тоді у мене до вас особисте прохання – не ходіть до зали. А то ви заводите клієнтів, сідаєте до них на коліна… А потім вони беруть в облогу мій кабінет, пхають гроші і вимагають вас. І погрожують мені, між іншим! Я щовечора змушений під загрозою розправи захищати вашу сумнівну честь. Ви прекрасний арт директор, Даринко, але не поводьтеся, як остання…
– П і і і і! – голосно пропищала Дарина, імітуючи славнозвісний звук у телевізорі, що перекриває матюки. – Обіцяю вам, Олександре Віталійовичу, сьогодні стоятиму на сцені, як солдат перед мавзолеєм Леніна. – Вона бадьоро приклала долоню до скроні, віддаючи честь.
– До порожньої голови… – неприязно почав директор, але махнув рукою. – Гаразд. Що у нас із шостим числом?
– О! – пожвавилася Дарина. – Ніч на Івана Купала вийде землепотрясна! Преса в курсі – усі шоковані. Усі ж – язичники, усі, насправді. Гороскопи там, бабки шмабки, секс, коротше… На пляжі складемо вогнища, через них стрибатимемо! Усім чоловікам видаватимуть при вході роги…
– У якому розумінні? – стрепенувся директор.
– Та ні, не в тому, – реготала Дарина і, вивернувшись, вивудила з кишені кинутої на стіл куртки затягану книжечку. – Просто ніч на Івана Купала – це, типу, наш слов’янський Хелловін! Ніч перед святом Усіх святих, тобто в нашому випадку одного головного святого, коли нечисть володарює на землі цілковито. Чорти там, відьми, вовкулаки! – радісно блиснула вона інтелектом, який, на відміну від інших частин її єства, випромінював блиск украй рідко. – Тому чоловікам видаватимуть роги, зуби і хвости, жінкам – мітли і вінки. А вранці дами пускатимуть вінки зі свічками по Дніпру, а мужики – їх ловитимуть… Я все все про Купала прочитала. У мене ціла програма!
– Угу, – скептично пирхнула Завзята, явно адресуючи свої сумніви близькому начальству. – Тільки Хелловін – це Хелловін, його всі знають. А це все наші мамині радощі… І взагалі, навіщо людям потрібні два Хелловіни?
– Але цей наш, особистий! – гучно образилася Чуб.
– Гаразд, – приречено зітхнув директор, – працюйте. І пам’ятайте, що я вам сказав. Один крок зі сцени, і вважайте, що ви звільнені.

* * *

– Усе, кінець ніби, – незадоволено пробасив Марійчин батько, моргаючи червоними від втоми очима. – Запарилися! Ну й пекло.
Під землею було нестерпно задушливо і жарко, немов у лазні натоплено до червоного жару. Володимир Сергійович нетерпляче стягнув куртку, що стала нестерпною, і замотав її навколо пояса, – під ногами хлюпала рідка грязюка і клубочилася пара.
– Чьо ти хочеш, Сергійовичу, воду ж гарячу прорвало, – нагадав йому напарник. – Онде ще теча, – тицьнув він пальцем. – Бачиш? Але ця, здається, остання… Гей, новенький, тягни інструмент.
Новенький – хлопчина з живописним східним обличчям – звузив чорні, як вовчі ягоди, очі й уважно оглядівся.
– Ми зараз у центрі гори, – дивно сказав він, – майже біля самої вершини.
– Ясна річ, – байдуже стенув плечима робітник. – Тому й вулицю залило, що вона під горою лежить.
Круглий тунель підземного колектора піднімався від вулиці Фрунзе – на гору, де містилася сумнозвісна психіатрична «Павловка», – і тягнувся далі, до Бабиного Яру.
Колись, двісті років тому, лікарня, у якій у 80 х роках працював іще нікому не відомий Кашпіровський, була Кирилівським монастирем, але змінила свій статус задовго до революції, а ім’я святого на прізвище радянського академіка – згодом. Від обителі ж залишилася тільки церква, розписана юним Врубелем, який чомусь до нестями боявся, що в старості його запроторять саме в цю, що по сусідству з нею, божевільню.
– І справді божевільня якась! – вкотре вже за сьогоднішній день розсердився суворий Сергійович, обмацуючи «здається, останню» пробоїну. – Труби ж, вважай, нові. Чого вони раптом полопались? Ні іржі, ні біса… Щось тут не так, Миколо.
– Та кажу ж я тобі, це дігери  бешкетують, – почав доводити вже не вперше висловлену думку напарник. – І що це за мода пішла по каналізаціях нишпорити?!
– Що ж, – по батьківськи мовив повагом Володимир Сергійович, – під Києвом підземних ходів більше, ніж вулиць у місті. Ченці сотні років копали, ось хлопцям і цікаво, що там. Але труби вони не псують, навіщо?
– Ба! – голосно згадав Микола. – Тут же Кирилівські поруч! От куди вони влізти надумали! Там, далі, колектор просто до них виходить.
– Де? – з хлоп’ячим інтересом спитав новенький.
– Та там, далі, праворуч, – зрадів підтримці напарник і, побачивши, що допитливий хлопець уже попрямував у вказаному напрямі, додав із робленою діловитістю: – Правильно! І поглянь заразом, що там! Якщо вони ворота відчинити намагалися, точно треба доповісти кому потрібно.
Прокрокувавши метрів сто, новенький звернув у бічний тунель і майже відразу натрапив на іржаві, врослі в землю ворота, одна з важких стулок яких була трохи прочинена, утворюючи невелику щілину, цілком достатню, щоб крізь неї протиснувся хтось молодий і гнучкий. Чорноокий прослизнув усередину і озирнувся. Промінь світла, що вистрибував із ліхтарика на його касці, задумливо поторкав діру в цегляній стіні. Якийсь начальник, не задовольнившись залізом дверей, велів закласти вхід у тисячолітні Кирилівські печери, кожен крок по яких загрожував гучним обвалом. Але тепер частину стіни було розібрано.
Зачекавши, хлопчина попрямував далі плутаним вузькобедрим лабіринтом нечутною ходою чорної кішки, що безбоязно звертає то праворуч, то ліворуч. Промінь хльоскав по похмурих глинистих склепіннях прокопаної в землі нори і зорював запилюжену дорогу – на ній була безліч слідів, які переплітались і наступали один на одного. Саме вони привели його врешті решт до тупикової «зали», що вискалилася чорним ротом, – невеликої й напівкруглої, косо зрізаної сірою бетонною стіною, яка, порівняно з двома іншими, могла вважатися малолітньою дівчинкою.
Біля цієї юної стіни стояло щось неприємне і негарне. Аматорське панно з розпиляних на шматки православних ікон, складених заново в жахливу блюзнірську мозаїку. А посеред похмурого візерунка з розрізнених всевидющих очей, скорботних ротів і відрізаних рук Ісусових висіла приколена чотирма канцелярськими кнопками, вирвана з дорогого художнього альбому репродукція Матері Божої з принишклим немовлям на колінах.
Декілька секунд чорноокий схвильовано розглядав обличчя Марії, що вже встигло зморщитися від вогкості, вихоплене з темряви тьмяним ореолом його ліхтаря. І раптом, осатаніло зірвавши репродукцію православної ікони з непотребного вівтаря, різко закинув підборіддя догори й завив беззвучно і страшно.

Зі щоденника N  
Це правда! Усе підтвердилося. Хоча мій геній неможливо запідозрити в обмані – хіба що в божевіллі. Але це вже питання віри. 
Я – вірю! 
А значить, вона помре… 

Розділ другий,
у якому Марійка виявляє небезпечну пристрасть до краси 

Володимирським собором руські люди тієї епохи пишалися так, як сучасники Рафаеля і Мікеланджело могли пишатися фресками обох майстрів у Ватикані. Якщо ворон на церкві каркає – бути небіжчикові.
О. Бенуа

Квапливо доторкнувшись долонею до кам’яної сходинки, Марійка незграбно перехрестилась і ввійшла до величезного, завішеного полотнищами тіней нутра Свято Володимирського собору.
Істинна віра не належала до Марійчиних чеснот. Але відколи перед вступними до педагогічного університету (що його Марійка без пошани йменувала, як і раніше, – інститутом) шкільна вчителька порадила їй поставити свічку, цей ритуал перед іспитами міцно ввійшов до її життя і зацементувався в нім. Хоч річ була аж ніяк не в іспитах, а в тому, що цей привід раз і назавжди легалізовував Марійчині зустрічі з найпрекраснішим у світі Володимирським собором.
Звичайно, теоретично Марійка Ковальова точно знала: у світі є велика кількість храмів, набагато красивіших за нього. Але це абстрактне знання нітрохи не заважало її величезній, як сам собор, вірі, що на всьому білому світі немає і не буде нічого прекраснішого за її Володимирський, створений Віктором Васнецовим (Білет № 14. Запитання 1. Культура України наприкінці XIX – на початку XX ст.), розписаний, як дивовижна сухозлітна писанка, від мармурових панелей до купола центрального «барабана».
Згідно з багаторічною традицією, що склалася з самого дитинства, Марійка зробила рівно п’ять кроків і різко розвернулася кругом, щоб зустрітися поглядом з величезними темними очима ангела «Страшного суду» – вузьколицього, із суворими вустами і сильними крилами, що дивився просто себе з під нахмурених брів. його очі були найенергетичнішою точкою Патріаршого собору, яка притягувала Марійку, як магніт. Його чорна постать стояла на тлі червоного палахкотливого полум’я, раз і назавжди розділяючи зметених апокаліпсисом грішників і червоношкірого спокусника Єви Змія, котрий звивався поміж ними, – ошую, і сонм праведників, які сподіваються, – одесную.
І Марійка нараз мерзлякувато смикнула плечем, примружилась і затрясла головою, бо, можливо, від втоми змучених опівнічним читанням очей, їй привиділося, що ліва чаша врівноважених терезів у лівій руці Васнецовського ангела гойднулася вниз.
«А раптом?! Та ні, звісно…»
Вона звично перекинулася вправо вліво обабіч, де над аркою сходів на хори великий просвітник Русі православною вірою Володимир князь хрестив киян, і, витягнувши набряклі від невідбутного захвату губи, проревізувала поглядом візерунково золоту порфіру, і золотий вінець, і вперті повні губи двадцятишестирічного хрестителя. І його дружину, що склала на животі боязкі руки, – царицю Ганну, в головному уборі візантійських імператриць, через любов до якої (за однією з версій – Білет № 4. Запитання № 2. Прийняття християнства на Русі) Володимир і прийняв хрещення («Хто ж тепер дізнається?»). І великобородого, немолодого боярина з мечем, що шукає стривоженими і похмурими очима відповідь на якусь невідому їй заковику («Він же вже хрещений, інакше б стояв у Почайні, а не на березі. Що ж його так терзає?»).
Марійка рішуче розвернулася лицем до центрального нефа з оповитими розкішним плетивом рослинно геометричних візерунків вісімнадцятьма давньоруськими святителями на пілонах і в підставах арок, євангелістами на високих «вітрилах» «корабля», труною з тисячасемисотлітнім нетлінним тілом сімнадцятилітньої Святої Варвари, що дала ім’я далекій Санта Барбарі, – і з гордістю погладила очима надпрестольну Володимирську Богоматір у золотому півколі центральної апсиди, яка простує по бездонному золотому небу в оточенні восьми шестикрилих серафимів.
Обличчя Марії, в яку був закоханий семирічний Сашко Вертинський, що носив на побачення з нею квіти і заздрив хлопчакам, які співали для неї на хорах, і мріяв, що коли небудь теж носитиме свічку по Володимирському храму, – було приховане від Марійки денними тінями. І невиразний образ Богородиці в червоних черевичках залишався таємницею для дівчини, що уникала нескінченно довгих, урочистих, яскраво освітлених чотирма бронзовими люстрами церковних служб.
«Боже, як тут добре!»
Студентка щасливо і солодко втягнула повітря, насолоджуючись усім тілом миттю небуття між домівкою та інститутом.
Їй подобалося «не бути» у величезному, зачохленому тінями денному Володимирському. Зараз собор був нічиїм і покірно належав лише їй. І навіть якби повногубий і кароокий Володимир, який скидав фігури язичницьких ідолів, – Володимир, чий пам’ятник на Володимирській гірці митрополит Філарет Амфітеатров визнав новою фігурою ідола, що порочить ім’я князя хрестителя, який боровся з ідолами, і навідріз відмовився освятити його і закликав побудувати на противагу «язичницькому» пам’ятникові правовірний Володимирський собор, – відвів карі очі від намальованого Васнецовим неба і обурено поглянув на новоявлену ідолопоклонницю занадто гарних стін кафедрального храму Філарета нинішнього, Марійка відповіла б князеві: «Ти нічого не розумієш!»
Вона так і не просунулася далі ніж на п’ять кроків і, закотивши під лоба очі, ледь розтуливши натхненного рота, уявила раптом так запаморочливо глибоко, немов розрізала собою впоперек столітні пласти часу, що по цій точці, де стоїть зараз вона, проходили – не могли не проходити! – роблячи п’ять кроків від входу: останній імператор Росії Микола, який приїхав на освячення соборного храму 20 серпня 1896 року, і Васнецов, Нестеров та Врубель, що створили освячений, і Параджанов, який творив тут сценарій для свого фільму про Врубеля через сто років. Ахматова і Купрін, Бєлий і Блок, Маяковський і Мандельштам, Бердяєв і Таїров, Вертинський і Михайло Опанасович Булгаков! І відчула, підібгавши вібруючий захватом живіт, як тіні тих, хто проходив тут, проходять зараз крізь неї, і подумала, здійнявшись, що всі екзаменаційні білети пишуться занадто поверхово і в загальних рисах, і київським студентам історичного факультету варто було б здавати винятково запитання на кшталт:
«Історія однієї мармурової плити, за п’ять кроків од входу в центральний неф найпрекраснішого у світі Володимирського собору!»
«Ой, лишенько, іспит…» – спохопилася Марійка.
Хоча, суто між нами, мій дорогий читачу, приходити на іспит з історії вчасно Марійці Ковальовій особливої необхідності не було.
На відміну від інших викладачів, історичка Василина Андріївна запускала студентів не скопом, а партіями – по п’ять голів, аби мати можливість контролювати розумовий процес кожної під час підготовки до відповіді. Вона славилася тим, що списати на її іспиті було практично неможливо, та й утруднювати себе списуванням – безглуздо. І ті, що, легковажно пропускаючи її лекції, прагнули надолужити прогаяне за рахунок книжок, – завчених або переписаних у шпори, – могли розраховувати у кращому разі на «задовільно». Василина Премудра, або, як її ще йменували, Вася, належала до підвиду особливо важких педагогів, які потерпали від великої кількості оригінальних поглядів, що суперечили усім відомим підручникам, і від знання неймовірного обсягу додаткової, ніде не опублікованої інформації. Васю боялися до істерики. І її єдиною «ахіллесовою п’ятою» була законна гордість. А студент, спійманий на підгляданні з повним конспектом її лекцій, цілком міг сподіватися на «добре». «В усякому разі, – полюбляла говорити вона, – у тебе є базис, до якого ти завжди можеш звернутись. Якщо не в довбешці, то хоча б на папері».
Проте Марійка Ковальова з’явилася біля призначеної аудиторії хвилина в хвилину і, з полегшенням скинувши на підлогу щільно набитий бібліотечними книжками рюкзак (Марійка вперто читала всю, навіть категорично не рекомендовану Васею літературу), почала чекати чогось відомого лише їй і, схоже, того, що не має відношення до історії України. В усякому разі, спроби затесатися до першої партії «здавачів» Марійка не зробила.
П’ять добровільних великомучеників сховалися за дверима. Мандраж очікувальників стрибнув на десять градусів угору, – гільйотину було приведено в дію, і ті, що стояли в черзі на ешафот, судомно відлічували останні хвилини перед стратою.
Дівчина в короткій картатій спідниці несподівано боляче вдарила свого хлопця кулаком у плече.
– Це все ти винен! – ледве не зі слізьми сказала вона. – Це через тебе я до іспиту не підготувалася. Ми ж домовилися, що всю ніч вчитимемо. А ти зі своєю любов’ю… Ніколи потерпіти не можеш. Завжди нетерплячка! Якщо сьогодні я через тебе іспит не складу, то…
– Я з тобою одружуюсь, – упевнено оголосив нетерплячий.
Картата спідниця принишкла і приголомшено подивилася на нього. Той серйозно кивнув на підтвердження серйозності своїх слів. А мимовільна свідчиця їхнього хепі енду, похнюпившись, підхопила за ручку свій рюкзак і сумно попленталася до вікна в кінці коридора.
Марійка ніколи не боялась іспитів, і їй ніхто ніколи не освідчувався в коханні. У школі її часто дражнили, в інституті – не помічали, просто не бачили. Тут вона була лише безстатевим привидом, який сумно дивиться на життя збоку…
«Але саме так і має дивитися на світ справжній історик!» – великорозумно втішила себе вона, щоб притлумити інше, вкрай нерозважливе почуття, що тенькнуло в ній, коли побачила щасливу кульмінацію чужого роману.
На іншому краю підвіконня голосно божеволіли три нерозлучні подружки з їхньої групи – Рита, Ліда й Женя, – завзяті красуні й тусовниці. Рита навіть промайнула пару разів на сторінках глянсових журналів, які оповідають про всілякі модні заходи, безгруда Ліда відвідувала школу моделей, Женя ж була просто гарненькою, як херувим, і так само чарівно пустотливою…
– Ох, відчуваю, Василиса Премудра мене уриє! – жалібно просипіла Женя. – Я вчора й голову спеціально не мила. Погана прикмета – мити голову перед іспитом.
– Тут на брудній голові не проскочиш, – нервово вискалилася Ліда. – Це тобі не Марківна. Та ставить «добре» кожній дівці, що має вигляд Лесі Українки в труні. А наша Вася кожну дату запитає. Всю ніч, як дурка, її байки вчила. Олекса мені свій конспект одксерив. Господи, і кому це зараз потрібно! До речі, – несподівано підбадьорилася вона. – Ви знаєте, яку він мені записку туди засунув? «Черево твоє – ворох пшениці, обставлений ліліями, два соски твої – як двоє козенят…» Він, виявляється, на мене дрочить із першого курсу!
Женя у відповідь коротко реготнула, – її зазвичай нестримний сміх од страху примерз до губ.
– Що, знову ти? – навіть не розсердилася на подругу Ліда. – Ти завжди так зі своїми поганими розіграшами! Ну на біса?!
– Пам’ятайте, – подала величний голос Рита. – Ввечері відзначаємо складення іспиту в клубі «О йо йой»?
– Точніше, валимо його і напиваємося з горя, – вже змирилася зі своєю долею Женя.
– Треба хлопців прихопити, щоб за випивку нам сплатили. О о о… А ось і наш головний змій! До речі, ти знаєш, про що я дізналася? – Ліда раптом гаряче зашепотіла щось у вуха подругам, які миттєво опинилися біля її рота.
Що саме, Марійка не розчула, хоча дуже хотіла б.
Вона жадібно поглянула на новоприбулого і тут же, боячись, що хтось устиг розшифрувати її нелегальний погляд, опустила очі долу й почала з підкресленим інтересом розглядати свої нічим не примітні пальці з коротко обстриженими нігтями і задирками.
Хлопець, що став причиною цього невеликого переполоху, йшов по коридору самовпевненою ходою плейбоя, який звик, що його тіло постійно полірують десятки жіночих поглядів.
Він був гарний, навіть занадто гарний як для чоловіка. І цей надлишок краси – вередливі губи, гордий ніс, чорне волосся, зібране ззаду у хвіст, – мимоволі сприймався оточенням як щось порочне, що перебирає за межі встановленої норми.
Три подружки автоматично вигнули спини, три пари грудей – першого, другого і третього розмірів – наставилися на нього, як пістолети. Три пари очей упилися в нього, як гарпуни, і заклично потягли до себе. Досі Мир, який мав симптоматичне прізвище Красавицький, вважався їх загальною колективною власністю, позаяк не віддавав перевагу жодній. Статечно посміхаючись, красень попрямував до їхнього вікна.
І тут сталося щось неймовірне, що практично прирівнюється до дива – отого, про яке Марійка мріяла щоночі, до безсоння придумуючи все нові й нові подробиці.
Мимохідь махнувши подругам рукою, Мир підійшов до Марійки і, спершись ліктями на підвіконня, навис над нею всім тілом.
– Марійко, як справи? – промурчав він ніжно.
Її серце істерично задубасило в груди дебелим кулаком, так що від цього гуркоту заклало вуха!
– Добре, – відповіла вона ледве чутно, напружено дивлячись йому в грудну клітку.
Боже, вона була в його обіймах!!!
– А шпаргалочки в тебе є? – лагідно запитав Мир, акуратно підводячи пальцем її підборіддя.
– Є.
Уперше в житті Марійка дивилася йому у вічі!!!
– За Васиними конспектами? – про всяк випадок уточнив той, хоча запитання було суто риторичним. – А навіщо вони тобі, якщо ти й так усе знаєш?
– Коли я пишу шпаргалки, то зайвий раз повторюю матеріал і систематизую знання, – автоматом видала Марійка ще зі школи завчену репризу, почувши яку, всі вчителі приголомшено розтуляли рота, розуміючи: рай на землі все таки існує!
– Он як… – Несподівано він нахилився до неї так близько, що їхні губи опинилися в страхітливій близькості. – А де вони в тебе? – мовив він еротичним напівшепотом, майже торкаючись губами її рота.
– Під спідницею, – чесно відповіла Марійка.
– Під спідничкою, – солодко повторив Мир, кладучи досвідчені руки на її щільно зведені коліна. – Поміняємося, чуєш? Шпаргалки – на мій вдячний поцілунок? Ну віддай їх мені, а то я іспит завалю…
У його вустах це прозвучало як: «Віддайся, а то я збожеволію!», і у відповідь Марійка лише покірно кивнула, не в змозі відірвати від нього зачарованого погляду.
Красень по хазяйськи поклав руку їй на плече і, притискаючи до свого стегна, на очах у всіх потягнув за ріг коридора. Марійка встигла помітити, що три подруги обурено дивляться їм услід, але всі її думки й почуття перемістилися в один занімілий лівий бік, що стикався з його джинсами і сорочкою, від якої пахло сигаретним димом, одеколоном і неможливим щастям.
– Ну?
Тепер вони були тет а тет.
Склавши руки на грудях, Мир вичікувально дивився на неї, і не думаючи відвертатися. Вона хотіла попросити його про це, але в язик ніби вкололи дозу місцевого наркозу. Тяжко соромлячись, Марійка обернулася до нього спиною і, незручно задерши спідницю, витягла з під неї спеціально зшитий фартушок із розсортованими по кишенях відповідями.
– Боже, яка краса! – насмішкувато розчулився він, приймаючи її рукоділля. – Куди ж мені це причепити? – Він вивільнив із штанів полу сорочки і прилаштував синій фартушок на животі, пов’язавши його шворочки собі на шию. – Спасибі, Марусю! Ти дуже корисна дівчина! – його губи недбало цмокнули повітря. – Цілую. Бувай!
Привид Красавицького випарувався.
Марійка стояла, притулившись спиною до стіни, і зачарування неможливого дива стікало з неї, як тала вода з дахів будинків.
Зараз, ніби хтось показав це їй збоку, вона зрозуміла раптом, якою кумедною була ця сцена спокушання Марійки Ковальової заради Васиних шпаргалок. йому було нудно сказати «дай» і отримати. І від надлишку сили і веселого презирства до життя, з бажання потішити чи позлити (?) трьох подруг, помилуватись її догідливим кролячим поглядом, її трихвилинною вірою, що такий, як він, міг звернути увагу на таку, як вона, Мир – ледачий бог занадто покірного в його руках жіночого світу – мимохідь вивернув Марійчину «таємницю» навиворіт.
І, ставши дійсністю, вона виявилась убогою та смішною.
Марійка боязко висунула голову з за рогу – Мир стояв між трьома красунями, ледь обійнявши Риту за голі плечі. Він завжди вирізняв її. Чи вона сама вирізнялася – вона була з тих, хто здатний на багато що, але переконаний, що може абсолютно все. І попри свою смагляву й огрядну циганську вроду, нагадувала Марійці самозакоханий самовар.
Немов відчувши на собі її погляд, компанія разом повернула голови в її бік і дружно заіржала.
У цю мить двері екзаменаційної аудиторії відчинилися, викидаючи в коридор п’ятьох зацькованих дівчат.
– Таки завалила? – злякалася Женя.
Але проридати щось їй у відповідь жертви історії не встигли.
У дверному отворі вималювалася дорідна фігура красуні екскурсовода.
– Наступні, – грозово виголосила Василина Андріївна й відважила чотири кивки підборіддям у бік занадто веселої четвірки.

* * *

Із обличчям, напруженим, як бойовий кулак, Катя зайшла у свіжовідремонтований особняк на Пушкінській вулиці – фасад його був прикрашений дзеркальною металевою дошкою з чорними літерами, які мало що говорять необізнаним:

КЛУБ ЦЕРЦЕЯ 
Вхід тільки за картками членів клубу 

Але нічого подібного Катя нікому пред’являти не стала. Похмуро поглянувши на охоронця біля входу, що стрепенувся під тиском її погляду: «Здрастуйте, Катерино Михай…», вона мовчки пройшла до роздягальні й, відімкнувши ключем свою персональну шафку, дістала звідти спортивну форму та обимольгані боксерські рукавиці.
– Що, знову всі задовбали? – розуміюче мовила дамочка, застібаючи на випещеній щиколотці ремінець позолоченої босоніжки.
– Не те слово, – похмуро відповіла Катя, чіпляючи на плічки свій піджак. – А ти братимеш участь у поєдинку? – кивнула вона в бік вивішеного на стіні оголошення.

6 липня в клубі «Церцея» 
відбудеться щорічний поєдинок між членами клубу. 
Охочим взяти участь звертатися 
до адміністрації 

Утім, запитання було поставлене нею винятково з увічливості. Дамочка була з декоративної породи «цяцечок» і ходила в боксерський клуб винятково тому, що старанно копіювала в усьому одну з крутих подруг. Крім того, їй подобалося відчувати свою причетність до цієї закритої жіночої організації з модним нальотом екстремального фемінізму.
– Ух, адреналінове буде видовище, – ласо мовила цяцечка. – Але я ж так, аматор. Хоча десятого однаково на пластику йду, тож навіть якби мені всю пику розквасили, не страшно, – засміялася дівчина власному жарту. – А ось на тебе багато хто хоче поставити. Я теж. Але більшість все ж на Динозавриху…
Обличчя Каті напружилося ще сильніше. Минулого року Динозавриха – козир молодиця великих масштабів – дала Каті на рингу чосу. І на секунду в голові Каті спалахнув червоний вогонь ненависті, але враз був розсудливо погашений – нині в неї були проблеми більш важливі.
У спортивному залі не було нікого, окрім скуйовдженої вузькогубої білявки, що не надто вміло, але з неприхованою насолодою била «грушу» у вигляді чоловічого бюста.
– Ось тобі, ось! – раділа білявка. – Вже закінчую, – кинула вона Каті через плече і, стягнувши рукавицю з руки, витерла блискучий спітнілий лоб. – У мене через двадцять хвилин конференція. Фе, полегшало. Слово честі!
Катя підійшла до груші й акуратно прикріпила до голови мускулистого гумового манекена обкладинку журналу «Лідер» із обличчям Василя Федоровича та яскраво червоним заголовком «Веселий начальник податкової». У розложисті щоки «веселого начальника» встромилися дві довгі шпильки.
– Ну, мужик, ти ускочив! У руки професіонала! – радісно захихикала білявка.

* * *

– Так… Тут ми поставимо курені з гілок. Тут, тут і далі. Нехай розбещуються! За повною програмою!
Дарина Чуб угвинтила босі ноги в теплий придніпровський пісок по самі кісточки. Було класно. І свято вимальовувалося геніальне. А по вирівняному прибоєм берегу, біля самісінької крайки води походжав величезний і манірний чорний ворон.
– Тут і тут вогнища. Біля води великої – Купальця, в центрі дерево зі стрічечками… Толику, притягнеш мені яку небудь вербу чи вишню. Та будь що тягни! Тільки не рубай – жаль, – оголосила вона двом клубним хлопцям, які йшли за нею по п’ятах. – А з тебе, Мико, колеса…
– Колеса? – недовірливо здивувався той.
– Ти дурень, – дерев’яні! Від воза! Їх підпалюють і з горба в річку котять. Вони сонце символізують. Купала ж – сонцестояння, «маківка літа»! А друге вогнище – Краду – там. На нім селяни відьму Марену спалювали, а ми, – з гордістю похизувалася вона власним ноу хау, – спалюватимемо опудало Інквізиції!
Низький річковий вітерець гнав по пляжу розпатлану газету, що перелякано втрачала по дорозі свої аркуші.
– Стій! Попалася! – Підскочивши до неї, Дарина швидко притиснула газету ногою і розреготалася. – «Бульвар» новенький… Ну і що там пишуть?
Підхопивши залишки розхристаного тижневика світської хроніки, Землепотрясна з цікавістю оглянула обкладинку, пирхнула, побачивши там капосне обличчя співачки Віки, і від образи з ходу перескочила на останню сторінку.
– Що що?
Вона енергійно почухала ніс ребром долоні.
Ця погана звичка давалася взнаки щоразу, коли Дарина інтенсивно замислювалася про щось. А замислювалася вона значно частіше, ніж це можна було припустити, виходячи з її манери одягатися.
– Де де? На Андріївському? А що? Чом би й ні? – жваво спитала білявка з гоголівським прізвищем Чуб річку, «яку Гоголь любив». І, очевидно, оцінивши уповільнену мовчанку Дніпра як знак стовідсоткової згоди, витягнула з декольте дві розрізнені шкарпетки – одну рожеву, другу блакитну. – Чуєте, – обернулася Землепотрясна на ходу, вже рушивши в напрямі дорогоцінних «джонідеппівських» черевиків. – Усе, коротше, – обговорили! Коли що, ввечері ще перетнемося.

Розділ третій,
у якому шляхи трьох героїнь несподівано перетинаються 

…у надрах «Білої гвардії» теж ховається свій диявол – Воланд «київського» роману.
М. Петровський. «Майстер і Місто»

Котячись по крутобоких булижниках Андріївського узвозу, мопед підстрибував під Дариною, як м’яч. Та й самі булижники, викладені тут у вікопомні часи генерал губернатора Фундуклеєва, що замостив улюблену вулицю на власний кошт, немовби підскакували, намагаючись перестрибнути один одного, нітрохи не прагнучи рівняння та єдності, що личать дорозі. А високо над ними в безтурботно блакитному небі кружляв чорний ворон, ні на секунду не лишаючи поза увагою стрімку яскраво червону пляму.
Подібно до оспіваного московського Арбату, Андріївський правив у Києві за Мекку. В останній вихідний весни – офіційний день Міста – народ наповнював узвіз по самі вінця, так що й сунутися сюди було небезпечно: заштовхають, замучать, зірвуть із шиї золотий ланцюжок, поріжуть рюкзак… Але і в будні сонячний Андріївський узвіз, який поєднує зміїним зиґзаґом Верхнє і Нижнє Місто, кишів жвавим людом, що прицінювався до розвішених на стінах будинків картин, глиняних дзвіночків та свиней, прикрас ручної роботи і розкладених просто на тротуарі старезних і пошарпаних книжок.
На них поглядала звисока піднебесна, смарагдово блакитна Андріївська церква, в якій недолуга Проня так і не повінчалась із легковажним Голохвастовим; трохи нижче височів гордий і прекрасний «Замок Річарда Левове Серце», побудований через сімсот років після смерті свого коронованого хазяїна, в країні, де той ніколи не бував; а біля підніжжя гори Уздихальниці прилаштувався дім «будови дивовижної», у два поверхи на вулицю, а з двору – в один…
Проте, придивившись, ти раптом розумів: усе це лише різнобарвні й веселі декорації. І на може найзнаменитішій вулиці Міста половина будинків, низькорослих і сумно насуплених, побудованих іще до цукрово будівельної лихоманки 1880 х років, стоять нині порожні та нежитлові і, скривджено повернувшись спиною до проклятої Гори, дивляться на світ безживними чорними вікнами. Порожній другий будинок, і порожній дев’ятий, і двадцять другий, закутаний до самого даху в зелену будівельну сітку, і двадцять шостий, із фасадом, що покосився в багаторічній непритомності, і двадцять, і тридцять четвертий… Порожній «Замок», що вічно реконструюється, і порожніє ночами дім Турбіних, і «Музей однієї вулиці», і маленький театр «Колесо», і ресторани, і художні галереї, і розходяться по домівках торговці, що знайшли прихисток на вузьких і крутих тротуарах. І того, хто на зламі віків хоч раз пройшов опівночі по мертвому Андріївському узвозу, охоплювало раптом дивне відчуття, що ця вулиця нереальна – і не вулиця навіть, а примара вулиці…
Пригальмувавши біля будинку з багатообіцяючою табличкою «Центръ Старокiевскаго колдовства на Подол…», Дарина зіскочила із залізного «поні» й любовно поплескала його по лакованій «дупі». Знявши з плечей червону шкіряну куртку, амазонка лишилась у малопомітному топику, що насилу вміщував вельми помітні груди, завішані модною інсталяцією із дроту, бісеру, намиста і стразів. Велика кількість гриму на Дарининому напівдитячому обличчі здатна була на смерть налякати будь якого естета. Втім, естети ніколи не належали до її сексотипів – Дарина віддавала перевагу чоловікам нестандартним!
Чуб гордо вивудила з кишені різнобарвну тюбетейку і, увінчавши нею добру сотню білих кісок, самовдоволено відзначила закономірний фурор, який учинила її живописна поява серед вуличних портретистів та інших постійних аборигенів літнього Андріївського. Потім підійшла до таблички і з цікавістю вивчила приклеєний нижче аркуш паперу:

ЛЮБОВНІ ПРИВОРОТИ І ВІДВОРОТИ 
ЗНЯТТЯ ПРИСТРІТУ 
ЗНЯТТЯ ВІНЦІВ БЕЗШЛЮБНОСТІ 
НАВЕДЕННЯ ПРИЧИНИ НА ВОРОГІВ та ін., та ін., та ін. 

Задоволено крекнувши, Дарина зайшла всередину, підійшла до реєстратури і, поцікавившись ціною «на любов», не змигнувши оком, заплатила чималу суму грошей.
– Прямо до кінця коридора, потім тричі ліворуч, – пояснила їй флегматична міс Реєстратура.
Відвідувачка рушила у вказаному напрямі, вражаючись архітектурним химерностям старої будівлі. Тричі вильнувши, коридор закінчився дверима з написом «Килина», які охороняв гурт подряпаних стільців. На одному з них сидів молодик вогняно рудого забарвлення, що уткнувся в украй доречну для цього Міста, вулиці й місця книжку «Майстер і Маргарита».
Дарина весело гмикнула: «От сміхота!»
На чоловікові були білі лляні штани та футболка такого ж кольору. його праву руку прикрашав масивний срібний перстень із великим блакитним каменем.
– Класна цяцька, – схвально мовила Дарина Чуб, відразу записавши його до категорії «наша людина». – Ти останній до Килини?
Молодик підвів на неї очі і з неприхованим інтересом оглянув Землепотрясну Дарину із ніг до голови.
– Так, я останній відвідувач, – мовив зі значенням він.
– Тоді я за тобою, – радісно повідомила його Дарина.
– Доб ре, – вагомо мовив він по складах, немовби схвалюючи її кандидатуру. – До речі. Ти, бачу, знаєш ціну таким речам. Я продаю одну, випадково. Хочеш поглянути? Це Уроборос. – Молодик не кваплячись дістав із кишені золотистий ланцюжок і простягнув їй.
– Ух ти! – зі щирим захопленням вигукнула вона.
Ланцюг із тонким візерунковим плетивом сподобався їй одразу і страшенно. Досить товстий у середині, він звужувався до одного з кінців, інший же його кінець був голівкою змії, рот якої правив за застібку.
– Це вона сама себе за хвіст кусає, – здогадалася Дарина. – Золотий! Старовинний нібито… І скільки такий тягне? – На останньому реченні високоградусний захват в її голосі відразу впав нижче нуля – до прихованого відчаю. Щойно Дарина віддала реєстратурній дівулі свої передостанні гроші. Останні, що залишилися до зарплати, могли покрити хіба що витрати на бензин і сигарети. За квартиру Дарина не платила внаслідок її цілковитої відсутності, а про таку приземлену річ, як їжа, взагалі не замислювалася ніколи.
– Тільки для тебе, сто гривень, – хвацько запропонував молодик. І тут же був підвищений зі звання «наша людина» до рангу «можливий кавалер». Із чоловіком, який з ходу робить уподобаній дівчині такі різдвяні знижки, стосунки можуть скластися дуже й дуже продуктивні.
– Та ти що? – для проформи здивувалася Дарина. – Втім, твоя справа, – додала вона вже кокетливо. І, безтрепетно віддавши йому бензиново нікотинову сотню, відразу ж начепила придбане на шию – під кущисту і розложисту інсталяцію. (На глибоке переконання Дарини Землепотрясної, прикрас ніколи не бувало надто багато!)
Наступні кілька секунд пара вдоволено оглядала одне одного.
– Слухай, а ти не знаєш часом, ця Килина може приворожити голубого? – продовжила розмову дама.
– Килина здатна приворожити будь кого, – вагомо відповів «продуктивний кавалер», продовжуючи неприховано милуватися нею. Проте останню це аж ніяк не бентежило.
– Здорово! – вигукнула вона. – Може, тоді схохмити, і не лише Сані, але й Алекса перукарського приворожити? – весело поцікавилася Землепотрясна у себе самої. – Нехай це стерво облізе! Ха! Зараз подзвоню їй, позлю…
Підхопивши червоний мобільний телефон, який бовтався на шиї, Дарина спробувала набрати знайомий номер, не забуваючи підгодовувати «можливого кавалера» багатообіцяючими поглядами.
– Не бере! – нетерпляче повела плечима вона. – Певно, – пожартувала Дарина, – у Килини занадто сильна енергетика – все глушить.
Вона нерішуче затупцювала на місці, роздираючись між двома взаємовиключними бажаннями: продовжити бесіду з «рудим і продуктивним» і негайно приголомшити перукарку убивчою інформацією.
– Гаразд, – зважилася Чуб. – Якщо хто підійде, скажи, що я за тобою. Я тільки вийду подзвонити й відразу повернуся. Загалом, не прощаюся. Ага?
– Згода, – посміхнувся рудий.

* * *

Від’їхавши від готелю «Андріївський», «вольво» Каті обережно поповзло вниз по узвозу.
– Стій! – заричала вона на водія. – Ти знову проїхав мій салон! Він на будинок вище, нетямо! Ще один промах, і звільню к бісу!
– Катерино Михайлівно… – Шофер явно збирався виправдатися.
– Закрили тему! – заткнула його Катя. – Тут вийду, а то ти ще три години розвертатися будеш.
«Скоро в сусідній під’їзд на машині їздитиме, бариня!» – злісно пробурчав водій собі під ніс.
Невпевнено ступаючи на каблуках по непридатних для дамської прогулянки булижниках Андріївського, Катя звично чортихалася подумки. Який рік її нерви були натягнуті, немов сталеві струни, і день за днем вона безжально підкручувала їх чимдалі сильніше: все контролювала, все пам’ятала, за всім стежила. Тоді як її шофер не міг запам’ятати навіть будинок, де розташований косметичний салон! Ну чому люди – такі ідіоти? Ось та, наприклад, – в ідіотській тюбетейці, пірсингу й тату, що збуджено жестикулює і кричить на піввулиці у свій червоний мобільник.
Не так давно Катя помітила: світ навкруги викликає в неї перманентне тупе роздратування. І розуміла: це не дуже хороший симптом.
«Якщо сьогоднішній вечір мине нормально, – твердо пообіцяла вона собі, – відразу ж лечу у відпустку. Багамі, перлинні ванни, масаж… Два тижні. Попустить. Інакше зірвуся, відчуваю, що зірвуся».
– Чорт! – Вона оступилась і ледве не впала на бруківку. – До речі, а ось і він, рідний!
На стіні будинку, за яку Катя вхопилася, щоб не впасти, за сантиметр од її долоні був приклеєний сміхотворний папірець: «Любовні привороти і відвороти. Зняття пристріту…»
– «…Наведення причини на ворогів», – глузливо прочитала вона вголос. – От дурисвітство! Хоча а а… – Катя зам’ялася. – І чого на світі не буває…
Вона з сумнівом подивилася на годинник і раптом, несподівано навіть для себе самої, ввійшла до високих, зо два поверхи, дверей.
Хол, куди вона потрапила, був похмурим і абсолютно безлюдним. У віконці реєстратури, втупивши погляд у детектив Донцової, сиділа середньостатистична «ідіотка».
– Я з приводу ворогів… – Катя нервово забарабанила пальцями по стійці. Те, що вона звернула сюди з цілеспрямованого шляху, погано вписувалося в її ідеальний образ самої себе.
– Причина на ворогів? – безбарвно уточнила дівуля й потяглася до купки бланків. – Триста одна гривня тринадцять копійок.
Катерина іронічно смикнула ротом – сума була смішною. Занадто маленькою, щоб розв’язати за її рахунок багатотисячну проблему, і занадто великою для такої шарашкиної контори. Але їй так нестерпно хотілося зробити яку небудь, нехай навіть дрібну, капость людині, що так недозволенно різко розмовляла з нею вранці по телефону.
Нехай у неї хоч голова заболить, чи що!
– Ім’я, прізвище, адреса.
– Лариса Косач. Ярославів Вал, 32, квартира п’ять, – продемонструвала освіту Катя.
– Косач, через «а»? – продемонструвала цілковиту відсутність освіти Реєстратура. – Ідіть до Килини, вона ще годину приймає. – «Ідіотка» байдуже обміняла направлення на гроші й знову присунула до себе книжку. – Тричі ліворуч по коридору.
– І що, – зневажливо пирхнула Катя, – існують люди, які ведуться на таку дурню?
– Ну, ви ж повелися… – знуджено відгукнулася дівуля, не підводячи голови від чтива.
Крити було нічим. І Катя знову розсердилася. «Гаразд, треба швидше закінчувати цю байду», – вирішила вона і, зціпивши зуби, попрямувала до Килининого кабінету.
На щастя, напливу відвідувачів там явно не спостерігалося. Катерина ще раз поглянула на годинник і перевела вимогливий погляд на молодика, що очікував своєї черги біля дверей.
На місці меткого рудого молодика в пом’ятому одязі сидів акуратний, як картинка, блондин із очима кольору зимового неба та мінусовим виразом обличчя!
Утім, нічого дивного в цьому начебто й не було. І кожне з нас без зусиль пояснило би таку зміну декорацій, припустивши, наприклад, що рудий зайшов до кабінету, а альбінос з’явився трохи пізніше… Коли б не один дивний збіг: на безіменному пальці правої руки блондина сяяв такий самий перстень, а в лівій він тримав ту ж саму книжку, розгорнуту на тій самій сторінці.
Загалом, тут варто було поміркувати над теорією ймовірності…
І була б Катя Дариною, вона не забула б поцікавитися, наскільки великою є можливість такої випадковості й чи не прирівнюється вона до багатозначного «нуля»?
Але Катя Дариною не була і тому, миттєво прозондувавши поглядом чоловіка в білому костюмі і прикинувши на око вартість його брюк і піджака та навіть вірогідний бутик, де вони були куплені не далі ніж цього літа, лише подумала, що цей представник флори і фауни – персонаж досить світський або, в усякому разі, здатний розуміти людську мову. Хоча книжка Булгакова і підозріло великий камінь у його персні свідчили: він їй, звичайно, не рівня і особливо церемонитися з ним не варто.
– Ви до Килини? – суворо спитала Катерина.
Блондин повільно підвів очі і, зігнувши праву брову, оцінююче подивився на неї.
– Може, пропустите даму вперед? – не те що спитала, швидше звеліла Катя.
– Не турбуйтеся, – ліниво мовив блондин, свердлячи її блідо блакитними очима. – Я зайду лише на хвилину. Мені треба поставити їй одне запитання, і я навіть не чекатиму її відповіді.
– Точно на хвилину? – начальницьким тоном уточнила Дображанська, зневажливо пропустивши повз вуха загадкове закінчення фрази.
– Якщо бути точним, то на тридцять одну секунду, – холодно по світському посміхнувся блондин, оголяючи бездоганно білі зуби.
– Гаразд, – дозволила Катя. – Скажіть, що я за вами. – І, розвернувшись на каблуках, попрямувала до виходу.
– Стривайте, – несподівано погукав її блідоокий, і, озирнувшись на нього, Катя побачила, як він підбирає щось із підлоги.
– Ви, здається, загубили… – Чоловік простягав їй золотий ланцюг.
Подумавши, Катя повернулася і прийняла прикрасу з його рук. Ланцюг у вигляді золотої змійки, що кусає себе за хвіст, упущений тут кимось із відвідувачів, був річчю екстра класу – старовинна, золота, напевно авторська робота… Каті подобалися путні речі: вони єдині свідчили про те, що в цьому ідіотському світі панує не лише дурість і хаос.
– Дякую, – сухо подякувала вона блондину і, демонстративно надівши ланцюжок собі на шию, пішла на вулицю, на ходу заправляючи знайдену змію за цнотливий комір стійку.
Красуватися чужою втратою було б верхом ідіотства: будь якої хвилини розтелепа могла повернутися в «Центръ» у пошуках втрати.
Але що впало, те, пардон, – пропало!

* * *

Ще раз звіривши адресу будинку з квапливими маминими карлючками на папірці, в який та дбайливо загорнула «великі гроші», відірвані від сімейного бюджету заради щастя своєї пришлепуватої дочки, Марійка приречено зайшла в «Центръ Старокiевскаго колдовства на Подолъ».
У дверях вона зіткнулася з високою чорноокою дамою в брючному костюмі, що ковзнула по ній невидючим поглядом.
«Яка гарна!» – щиросердо здивувалася Марійка, мимоволі повертаючи шию вслід за нею.
Обличчя дами вбивала різка оправа окулярів із незвично вузькими, ніби зневажливо зіщуленими скельцями. А безлика коротка стрижка, відчужено відсторонена, мовби не бажала знатися з її рисами, такими напруженими і злими, що, здавалося, по зведених вилицях дами біжить високовольтний електричний струм.
Та все ж порівняно з чорноокою Рита, Ліда й Женя здавалися лише пародіями на красунь!
«Якщо навіть така сюди ходить…» – підбадьорила себе Марійка.
Нагнувшись до своєї машини, що вже успішно розвернулася, Катя владно постукала у вікно – водій поспішно опустив скло.
– Їдеш зараз у салон, – розпорядилася начальниця, – береш мою косметичку Таню і везеш до мене додому з усім причандаллям. І нагадай їй, аби вона фарбу для волосся не забула. Ця ідіотка ввесь час забуває, що мені сивину профарбовувати потрібно.
Шофер уражено подивився на Катерину і негайно отримав нову порцію крику.
– Чого вилупився? Так, у мене сиве волосся з дев’ятнадцяти років! І щоб за двадцять хвилин чекав мене на цьому самому місці!!!
…Бгаючи в руках направлення, що дорого коштує, Марійка Ковальова звернула за третій ріг.
Блондин зник, немов того й не було, – на його місці, заклавши ногу за ногу, сидів біло джинсовий брюнет із татаро монгольським обличчям і чорними, як вовчі ягоди, очима. Обережно обійшовши його кросівку, що розгойдувалась у повітрі, Марійка сіла на крайній стілець і ввічливо спитала:
– Ви останній?
Брюнет підвів голову від книги, ніжно подивився на неї й мовчки кивнув у відповідь. На його руці красувався великий помітний перстень із прозоро блакитним каменем.
– Тоді я за вами, – зітхнула Ковальова й почала зосереджено розгладжувати зім’ятий папірець. Вона встигла помітити, що книжка, яку читав сусід, – її улюблена «Майстер і Маргарита». І приревнувати її до нього.
– Чому ви сіли так далеко? – несподівано поцікавився брюнет. – Не любите чоловіків східної національності?
– Ні, що ви! – Марійка густо почервоніла, злякавшись, що чоловік запідозрив її в націоналізмі.
– Не переймайтесь, – вів далі той, підсаджуючись до неї ближче. – Я корінний українець. Мої предки жили в Києві ще до заснування Київської Русі. А потім грянуло татаро монгольське іго. Природно, це певним чином позначилося на нашій зовнішності. – Він засміявся. І Марійці сподобалося, що він бреше, як освічена людина, а не як абхаз із речового ринку.
– Я нічого такого… Я просто думала, що це я вам… – запинаючись, виправдалася вона.
– Навпаки, – рішуче урвав її він. – Мені дуже приємно зустріти тут таку чудову дівчину.
Вона насторожено подивилася на нього, намагаючись намацати в його словах замасковані голки іронії. «Знущається, – вирішила вона різко. – Занадто гарний. Хоч і не такий, як Мир. А може, просто нудно йому тут сидіти».
– Я навіть не чекав зустріти тут таку, – любовно проворкотів брюнет, присуваючись іще на один стілець.
І від цього вкрадливого руху Марійчин живіт істерично втиснувся всередину, так що вона водночас відчула всі свої м’язи. Ситуація стала небезпечною! Задушливою від її принизливого безсилля – черговий красень вирішив погратися з нею, як кіт із мишею, а вона абсолютно не вміє виходити з таких ігор.
– Якщо не секрет, навіщо ви сюди прийшли?
Вона швидко опустила обличчя – це був єдиний відомий їй прийом самооборони. Украй слабкий.
– Не засмучуйтесь, – утішив її чоловік. – Обіцяю, він буде біля ваших ніг.
– Хто – він? – спитала вона глухо.
– Ви знаєте, – посміхнувся брюнет.
– Дивно, – запізніло здивувалася Марійка, скоса підводячи на співрозмовника очі. – Мені здається, я бачила сьогодні вас по телевізору. У репортажі про аварію. Ви працюєте з татом?
Хух…
Вона з полегшенням видихнула свій страх і відразу ж перестала чекати каверзи.
Усе просто: він знає її батька і знає її, – тато полюбляє показувати їхнє сімейне фото, яке ховається в його старому гаманці. І зрозуміло, що, зустрівшись із непоказною дочкою товариша по службі, брюнет спробував поспілкуватися з нею мило.
– Ви десь навчаєтесь? – розпливчасто ввічливо поцікавився він.
– У педагогічному, на історика.
– А читаєте тільки Булгакова? – (Треба ж, тато розповів йому й це!) – І напевно тільки «Майстра і Маргариту?»
– грайливо вщипнув її татів співробітник. – «Білу гвардію» дівчата зазвичай не вельми полюбляють. Вона ж про війну.
– Присунувшись до неї впритул, молодик перемістив книжку в ліву руку, показуючи їй обкладинку, – це була збірка, стара й пошарпана, де під заголовним «Майстром» стояв перелік інших творів, які не удостоїлися великого шрифту: «Біла гвардія», «Собаче серце», «Дияволіада».
– А знаєте, яке моє улюблене місце?
Його пальці діловито занурились у сторінки – між великим і вказівним блиснула якась прикраса: чи то ланцюг, чи то золоті чотки – Марійка не розгледіла.
– Ось. Слухайте, – оголосив благодушний любитель блискучих брязкалець. – «Над Дніпром із грішної та скривавленої снігової землі здіймався в чорну, похмуру височінь опівнічний хрест Володимира. Здалеку здавалося, що…»
Але що здавалося здалеку вельмишановному Михайлу Опанасовичу, Марійці дізнатись не судилося.
Двері кабінету з написом «Килина» зі скрипом відчинились, явивши світу власницю такого рідкісного імені – молоду й ніжнолицю, з пухкими, як неокреслені пелюстки, губами та ясно золотим волоссям, без натяку на чорне коріння. Притримуючи ручку дверей, вона нетерпляче виштовхувала поглядом відвідувачку з перевернутим, приголомшеним обличчям.
– Так точно на кладовищі, ніяк інакше не можна? – зі сподіванням спитала пошарпана життям жінка, що, судячи з усього, добряче обридла золотоволосій.
– Ніяк! – відрубала Килина. – Ідіть на кладовище, сто метрів прямо від входу, потім тринадцять кроків на північ, і копайте. Те, що ви відшукаєте, вам допоможе!
– Але…
– Але ж ви хочете допомогти вашій дочці, – потеплів голос золотоволоски. – Мати захищає матерів. Ідіть. Наступний! – не дивлячись скомандувала вона і блискавично зникла у глибині дверного отвору.
Відвідувачка продовжувала стояти, тупо дивлячись на двері. Брюнет, раптом одночасно забувши про Марійку й Михайла, відклав затерплу книжку і рушив у напрямку до кабінету.
І Марійка побачила, як, проходячи повз жінку, що остовпіла, він швидко поклав долоню їй на очі й прошепотів:
– Забудь.

* * *

Килина стомлено схилилася над столом і вправно надряпала декілька слів у журналі для відвідувачів. Двері скрипнули, впускаючи нового страждальця.
– Ваше направлення і квитанцію про оплату, – діловито нагадала вона, не підводячи голови від записів і звично простягаючи вперед вимогливу руку.
На її долоню слухняно ліг якийсь папір, зім’ятий і підозріло глянсовий і товстий, – на таких друкують не бланки, а дорогі книжки й альбоми з мистецтва.
– А може, настала твоя черга платити за рахунками? – тихо спитав чоловічий голос.
І рука її безглуздо здригнулась, а переляканий аркуш зісковзнув із долоні та м’яко опустився на підлогу…
Репродукція Матері Божої з приреченим немовлям на колінах сумно дивилася в стелю скорботними розширеними очима, немов заздалегідь співчуваючи її страшним мукам.
– Отче наш, не по праву я, той, що стоїть ліворуч, прикликаю суд над Ясною Києвицею, але… – ударив її в груди голос страшного гостя.
І зробилося боляче.
Так боляче, що біль витіснив страх.

* * *

Марійці здалося, що чоловік не пробув у кабінеті й хвилини: вийшов, ледве встиг зайти, і, не поглянувши на неї, зник за поворотом коридора.
– Ви забули! – погукала вона його, простягаючи руки, вивернуті долонями, до забутої ним книжки, але її згук прозвучав надто пізно.
Недочитана сторінка «Дияволіади» була закладена золотими чотками, і, машинально загнувши край аркуша, Марійка піднесла прикрасу до носа, роздивляючись змію, що притискала зубами свій власний хвіст. Вона бездумно підчепила нігтем плоский ніс рептилії: паща розкрилася, хвіст випав. Застібка.
«Не чотки», – зрозуміла вона, не розбираючись ні в антикваріаті, ні в мірі благородства металів.
Брюнет не повертався.
«Передам увечері через тата, – розсудливо вирішила Ковальова, прилаштовуючи прикрасу собі на шию, під комір футболки, а книжку кладучи в рюкзак.
Зітхнувши, вона підійшла до дверей і невпевнено взялася за пофарбовану олійною фарбою старовинну ручку…
«Здрастуйте, мені треба зняти вінець безшлюбності».
Зізнатися в такому було соромно навіть собі самій, не кажучи вже про молоду золотоволосу Килину.
– Дівчино, заждіть, зараз моя черга! – владно скомандував чийсь голос.
Марійка слухняно завмерла. До неї поспішали дві жінки. Одна – та сама гарна брюнетка, з якою вона зустрілася при вході. Друга – пухка, міцно збита дівуля з силою силенною кісок і блискучою сережкою в носі.
– Дівчино, відійдіть! – віддала наказ Катерина.
Вона впевнено простягла руку до ручки, але Дарина рвучко перегородила їй шлях і безцеремонно ошкірилася, випнувши пухку нижню губу:
– Чого це ваша? Зараз моя черга, тітко! – нарочито зневажливо процідила вона.
За час роботи в «О йо йой!» Дарина заробила люту алергію на всіх подібних «хазяйок життя». Але якщо там вона зобов’язана була зважати на них, то тут – вибачте посуньтесь!
– Я займала за чоловіком! Де він? – Це запитання Катя адресувала вже Марійці.
– Він щойно вийшов, – промимрила Марійка, намагаючись протиснутися на свободу. Вона охоче поступилася б чергою їм обом, але спина Дарини, що притискала її до дверей, виявилась абсолютно непорушним бар’єром.
– Уже пішов? – щиро засмутилася Дарина Чуб.
– От. А я за ним займала! – гаркнула Катя, остаточно втрачаючи самовладання.
Її злив уже сам факт, що вона мусить з’ясовувати стосунки з якоюсь дуркою тінейджеркою.
З силою протиснувши кулак крізь пахву Дарини, Дображанська вчепилася в Марійчині пальці, що стискували ручку дверей.
– Це я за ним займала, а про тебе тут і згадки немає! – обурено заволала Дарина, відпихаючи Катю животом. – Теж мені, крута знайшлася! Думаєш, усі тобі кланятися мусять? Та пішла ти знаєш куди!
– Іди ти на… – конкретизувала напрям Катя.
Дарина, отримавши, нарешті, неприкриту образу, злісно брикнула Катю ногою і зробила їй підсічку, супроводжуючи це матом у відповідь – таким прекрасним і майстерним, що назвати його триповерховим міг би тільки дилетант – за кількістю поверхів той ризикнув би посперечатися з найвищим нью йоркським хмарочосом!
Не утримавши рівноваги, підсічена дама важко завалилася на Дарину.
Дарина – на Марійку.
Тоді як Марійка з жахом відчула, що вибиває потилицею двері й летить на підлогу, втягуючи за собою всю цю малу купу.
– Чо о о о о рт! – розлючено прокричала Катя. Але раптом видала щось схоже на шипляче «х а а а а» і затихла.
Долаючи важку ломоту в голові, Марійка насилу розплющила очі й тут же схопилася на ноги, зовсім забувши про удар, оскільки побачене нею було здатне ошелешити будь кого…
Здавалося, в кабінеті бушує ураган.
Вихор свистів і крутив по кімнаті речі та папери. Крижаний порив дув Марійці у вухо, і, як це часто траплялося з нею взимку, вона миттєво оглухла і водночас розчула раптом, що в утробне виття вітру вплітаються ще безліч голосів, які сміються, шепочуть, улюлюкають.
А по високій стелі, немов велетенський божевільний павук, металася страшна потворна фігура.
– Боляче!!! – застогнала вона. – Як боляче!!! – встромлюючись посинілими нігтями в горло, вивернуте болем, неначе намагалася розірвати свою зморщену шкіру на клапті.
– Лишенько, – прошепотіла Марійка, хапаючись за чиюсь руку праворуч.
– Чорт, – луною прошелестіло праворуч від неї.
– Оце так! – приголомшено виплеснула Дарина і обмерла, забувши затулити рота, – жінка почула її!
Вона завмерла, дрібно тремтячи й не зводячи з них несамовито пристрасного погляду. Різкий біль полоснув Марійку по очах, і вона затулила їх, відчуваючи, як із під вій струмком потекли сльози.
– Вам?! – видала нестямний звіриний рик біснувата. – Я мушу віддати це вам? Трьом?!! Не хочу! Ні!!!
Мимоволі повіки Марійки зметнулися знову, немов птахи, що злякалися гуркоту.
І вона побачила, як ураган безжально кидає тіло жінки то в один, то в другий бік, б’є його об стіни і стелю, а та кричить, кричить, кричить…
– Ні! Ні! Ні!
Але з кожним ударом її «ні» стає чимдалі слабкішим.
– Гаразд, – заволала Килина нестерпно і страшно. – Я згодна!
І тієї ж миті дивна, невідома сила підкинула розтерзане тортурами тіло до стелі, і, прилипнувши до нього спиною, жінка відчайдушно простягла до них руки із розчепіреними гачкуватими пальцями. І Марійці здалося, що хтось ударив її кулаком під дихало, наскрізь пробивши шкіру та кістки.
Пальці, що звивалися, мов черв’яки, завовтузились у неї всередині й намацали серце…
Стало нестерпно боляче.
Холодно. Неможливо. Темно.
Вона не знала, скільки стояла так, зігнувшись навпіл, осліпнувши від болю, задихаючись від беззвучного крику. Але несподівано біль зник. Марійка почула, як щось титанічне і важке впало на підлогу просто до її ніг.
І очі, що знову стали зрячими, побачили: в уламках стелі, що рухнула, вискалившись дерев’яними кроквами, лежить молода жінка із золотим волоссям і тихим, ясним обличчям сплячого ангела.

Зі щоденника N  
Смерть. 
Красивою, молодою, з солодкою і такою жадібною до життя шкірою. Але мій геній забороняє думати про це… 
Інтелектуальне вбивство з розуму, в стилі Раскольникова, що розколовся, завжди вражає параноєю. Вбивство заради кайфу – хвороба. Бажання вбити має бути природним, як любов і голод, і продиктованим такою ж насущною потребою. 
Нормальна людина вбиває так само органічно, як вдихає повітря, не заморочуючись думкою про те, що вона перетворює його на вуглекислий газ. 
Ви правильно зрозуміли, – нормальна. 
Бо той, хто не здатний убити, за необхідності, – звичайний вибрак природи. Ви підібгали губи? Але ви й самі скажете так, коли ваш чоловік скиглитиме, притискаючи руки до грудей, дивлячись, як вас ґвалтують троє. І закричите: «Чому ти не вбив їх?!!» 
«Але це ж зовсім інша річ», – заперечите ви мені. 
І ось ви вже й попалися! 
Тому що ваш Бог заборонив вам убивати, навіть захищаючись. Він дозволив вам тільки покірливо приймати смерть. 

Розділ четвертий,
у якому Дарина втрачає роботу, Катя – кабана, а Марійка – здоровий сон 

«Так, людина смертна, але це б іще півбіди. Погано те, що вона іноді раптово смертна… і взагалі не може сказати, що вона робитиме сьогоднішнього вечора».
М. Булгаков. «Майстер і Маргарита»

Якийсь час дівчата мовчки стояли, збившись докупи і продовжуючи чіпко тримати одна одну за руки та рукави одягу. Потім Дарина, рішуче струсивши зі своїх плечей долоні Каті, стала рачки, боязко підповзла до нерухомого тіла і приклала два пальці до його шиї.
– Пульсу немає. Вона мертва, – пошепки повідомила Чуб. – Що це з нею було? Передозування?
– Дурки! – хрипко скрикнула Катя, миттю оживаючи при слові «мертва». – Хай там що, зараз тут буде міліція. Тікаймо! – І виконуючи власну команду, перша кинулася до дверей.
Дарина мудро наслідувала її приклад, але, помітивши, що Марійка, як і раніше, стоїть біля тіла, немов соляний стовп, дала задній хід і, туго обхопивши її кисть, мовчки потягла остовпілу дівчину за собою.
Зацьковано озираючись на всі боки, трійця промчала по гучних і порожніх коридорах «Центрь». Проте, наближаючись до виходу, принаймні двоє з них спробували набути благовидого вигляду і пройшли повз реєстратурну діву, підкреслено розмірено цокаючи каблуками. Нейтральний звук був зімітований вдало: та навіть не спромоглася вивудити погляд із детективу.
– Гено, жени! – просипіла Катя, падаючи мішком на переднє сидіння машини.
– Куди? – нервово поцікавився шофер.
– Абикуди!!! – заволала Катя. – Ну ж бо, швидше! Швидше!
Волочучи за руку обм’яклу Марійку, Дарина жваво підскочила до свого мопеда.
– Змиваємось! – гаркнула вона загальмованій просто у вухо. – Ге ей, отямся! Куди тебе підвезти?
– Додому… – ледве чутно пробелькотала Марійка.
– Точна адреса, – беззлобно гмикнула Дарина, зриваючи з голови тюбетейку, що дивом утрималася там, і заштовхуючи її в кишеню червоної шкірянки. – О’кей, поїхали. Сідай ззаду.
– А спідниця? – пискнула Марійка, розгублено показуючи на свій одяг до п’ят.
– Та задирай по стегна – і вперед! – пришпорила її амазонка.
«Поні», підстрибнувши, зірвався з місця і безстрашно помчав униз із гори Андріївського узвозу – Марійка істерично примружилася, боячись знепритомніти.
– Кар р р.. – не знати звідки з’явився чорний ворон і, гордо розпроставши крила, полетів услід за ними.
Прудке залізне «коненя» промчало повз Річковий вокзал і, гудячи, почало дертися вгору – на Хрещатик. Водії дорогих машин немов по команді опускали затемнені шибки і проводжали двох відважних наїзниць веселими, схвальними вигуками. Один із них захоплено підніс догори великий палець, і кругла фізіономія Дарини враз осяялася природним для неї виразом радості життя, що б’є вітром їй в обличчя.
– Еге гей! – крикнула вона своїй супутниці. – А здорово це було! Як у справжньому жахливчику!
Марійка відчайдушно зціпила зуби. Вона перебувала в шоку і, судячи з її сполотнілого обличчя, виходити з нього збиралася ще не скоро.
– Зупини біля метро, – насилу видавила вона.
– Якого?
– Будь якого.
– О’кей!
Дарина вправно підрулила до метро «Театральна» і терпляче почекала, поки незграбна попутниця сповзе з її «коня».
Та знервовано обсмикнула спідницю і огляділася навкруги хитким каламутним поглядом.
– Постій, – зупинила її Дарина. – Відсапайся. Ти точно до будинку доповзеш? Якщо ні, не комплексуй, так і скажи, я підкину.
У відповідь Марійка лише мовчки похитала головою.
– А як ти гадаєш, що це все таки було? – поцікавилась її рятівниця, азартно випліскуючи свою цікавість уголос і ніскільки не сподіваючись на зрозумілу відповідь.
– Не знаю, – тоскно затрясла головою Марійка. – Але це страшно. Дуже страшно. Я раніше ніколи не бачила, як помирають люди.
– Справді? – безтурботно здивувалася Дарина. – А я, ти знаєш, у нас у клубі на всяке надивилась. Але таких акробатичних симптомів іще не бачила. Цікаво, чого вона наковталася? – Вона замислено почухала ніс, перебираючи подумки всі відомі їй варіанти.
– Річ не в цьому, – раптом тихо заперечила їй пригальмована. – Я гадаю, – її голос стих до перестрашеного шепоту, – що Килина…
– Вау у!!!
Переможний крик Дарини злився з переляканим криком Марійки – на кермо мопеда каменем упав чорний ворон.
– Ка а а а а! – статечно заявив він, і Дарині здалося, що це прозвучало, як ввічливе «Привіт!».
– А а а а! – сіпнувшись усім тілом, Марійка спішно кинулася геть, безпорадно шарпаючись то в один, то в другий бік і натикаючись на перехожих.
– От дівуля нажахана… Нерви ні к бісу, – жалісливо похитала головою Дарина, дивлячись, як та зникає в пащі підземного переходу.
Ворон, нахиливши чорну зі смарагдовим відливом голівку, з пильним інтересом подивився вслід утікачці.
– А ти, пташе, чий? – привітно всміхнулася йому Дарина. – Ти що, ручний? – Вона невпевнено торкнулася пальцем його чорнильної спини.
Але ворон, схоже, не полюбляв фамільярності.
Несхвально пирхнувши, птах зметнувся увись і зник за дахом будинку.
– Ну й днинка, землепотрясна… – посміхнулася Чуб і, нетерпляче налапавши на животі свій мобільний, набрала знайомий номер.
Її буквально розпирало від вражень:
– Завзята? Я тобі зараз таке розповім! Упадеш! – прокричала вона в слухавку. – Що? Наш спір? Я й забула… – Обличчя Дарини потьмарилось.
Вона неприязно відкинула телефон і люто пришпорила свій мопед.

* * *

Простягнувшись на канапі вітальні, Катя похмуро дивилась у стелю, безуспішно намагаючись виплюнути з голови цей паскудний день. Орудуючи фарфоровою рожевою лопаткою, косметичка Таня акуратно викладала їй на обличчя рідку зеленувату масу.
– Що ж ми так напружуємося… – просюсюкала Таня з одрепетируваною інтонацією люблячої няні. – Нам треба розслабитися, щоб увечері бути спокійною та красивою.
Катя зітхнула: Танечка була солодкою ідіоткою. Заспокійливо солодкою, за цю якість Катя і тримала її при собі. Але хоч би що та щебетала, Катерина добре знала: щойно її замшевий каблук переступить поріг ресторану «Мерлін», вона вмить натягне на себе «потрібне обличчя» і блискуче проведе псевдоромантичну зустріч із мерзотним Василем Федоровичем. І не через те, що розслабиться. Якраз навпаки, – тому що жорстко контролюватиме кожен міліметр своєї посмішки.
У вітальні ритмічно туркотів телевізор і постукував маленьким позолоченим маятником годинник із бронзовою пастушкою у вбранні галантної великосвітської дами, куплений Катею в антикварному салоні «Модерн». Катя згадала про золотий ланцюг у вигляді змійки, і її настрій злегка потеплів. Вона спробувала розстебнути замок, аби розглянути приємну обнову краще, але змія уперто стискувала свій хвіст, – напевно, застібка була із секретом.
– Сивину не забудь зафарбувати, – нагадала вона Тані, стараючись, аби обличчя залишалося нерухомим. – Кому я потрібна сива?
– Я все пам’ятаю, – дзвінко озвалася косметичка. – Ви тільки личком не клопочіться, масочка ж бо у нас така, що стягує. Полежте п’ять хвилин спокійненько, будете як шістнадцятка. Я вже фарбу розмішую, не хвилюйтесь.
– Легко сказати – не хвилюйтесь, – примирливо пробубоніла Катя. – Знала б ти, що я сьогодні пережила.
– Так що ж у нас сьогодні сталося? – догідливо запитала Танечка, що успішно поєднувала основну спеціальність із професією «дикого» психоаналітика і тому тут же гармонійно змирилася з думкою, що заткнути підопічну їй не пощастило.
Якщо Катерину Михайлівну прорвало на відвертість саме зараз, із цементуючою маскою на обличчі, що ж… Бажання клієнтки псувати собі шкіру – такий же закон, як і будь яке інше її бажання.
– Прийшла сьогодні у важливій справі в одну серйозну організацію, – з апломбом поскаржилася Катерина, – а в їхньої співробітниці виявилася падуча. Померла просто в мене на очах!
– Який жах, – професійно підтакнула косметичка. – Сідайте но сюди, до телевізора… Який кошмар!
Катя покірно перемістилася з канапи на стілець і невидюче втупилася в екран:
«…у музеї російського мистецтва відкрилася довгоочікувана виставка Віктора Васнецова, – спробував заспокоїти її диктор зовсім незначущою світською інформацією. – Із 1885 по 1896 рік художник жив у Києві. Всі майже десять київських років Васнецов працював над своєю легендарною картиною «Богатирі», яких вважав реальними історичними особами. Ініціатором проведення виставки став…».
Але Катерина благополучно прослухала ім’я та регалії ініціативного аматора мистецтва й мимоволі вгледілася в телеекран, лише коли той обрамив апатичне обличчя зимноокого альбіноса, за яким усього кілька годин тому вона займала чергу до кабінету припадочної Килини.
Ні, Київ усе таки – одне велике село!
– Ти уявляєш? – вела далі Катя. – Взагалі про кадри не піклуються. Як можна хворих і убогих до роботи з людьми допускати?
– Це е то очно, – підтвердила Танечка, хоча в цю мить її явно хвилювала зовсім інша проблема.
Тримаючи на гребінці Катине пасмо волосся, косметичка скрупульозно прорентгенила її поглядом. Потім підхопила друге, третє…
– Нічого не розумію! – розгублено мовила вона. – Катерино Михайлівно, у вас немає жодної сивої волосинки!
– Як це немає? – недовірливо здивувалася та. – Я що, сліпа, по твоєму? Сьогодні вранці я бачила у себе на голові сиве волосся!
Привчена обходити всі гострі кути в характері клієнтів, Танечка миттєво підсунула їй своє ручне дзеркало і догідливо посміхнулася, заглядаючи Каті через плече:
– Якщо мені не вірите, самі подивіться.
Катя роздратовано розворушила своє коротке волосся, енергійно вертячи шиєю та прискіпливо вглядаючись у кожен жмут.
– Чорт, – здивовано видихнула вона нарешті. – От чорт!
– Чорне, як вороняче крило, – негайно знайшлася Танечка. – Ось бачите тепер, яка суміш у мене чарівна?

* * *

«Метро» Марійка назвала просто так, тому що слово було коротким і не потребувало додаткового роз’яснення.
Спускаючись по ескалатору вниз, вона відчужено порахувала рекламні мильниці ламп, які освітлювали вхід до підземного тунелю (їх було рівно дев’ятнадцять). Потім сіла на дерев’яну лаву і мужньо спробувала опанувати себе. Незнайомі люди лякали її. Ну а знайомих, якщо не брати до уваги власних родичів і сім’ї старшого брата, у неї просто не було. Але зазвичай Марійка досить швидко приходила до тями, варто було їй залишитися наодинці з самою собою.
Ворон!
Такий самий сидів уранці на підвіконні їхньої кухні.
«Я мушу віддати це вам? Трьом!!! Не хочу! Ні!!!» 
«А здорово це було! Як у справжньому жахливчику!» 
А якщо не «як»?
Якщо…
Коли вона нарешті вибралася на землю і підійшла до кінцевої зупинки на площі Толстого, де вже очікував її відданий маршрут, у Місті несподівано стемніло. Грозово яскраво червоний захід заплутався в гілках університетського ботанічного саду. Маршрутне таксі, що його тіснило стадо інших машин, повільно спускалося з гори. Київ увесь складався з гір і пагорбів – великих, малих і безрозмірних, які вміщували на собі численні вулиці, квартали і навіть цілі міста.
Хрещатик вважався Верхнім Містом, під яким розташовувався Нижній Поділ. Але, скоріше, його слід було вважати Середнім, позаяк і сам він був стиснутий двома вищими горами, на одній із яких височів крутий президентський київський Капітолій Печерськ, на другій – київський Акрополь: Михайлівська та Софіївська площі, Андріївська церква, Золоті ворота і Ярославів Вал…
І зараз, з’їжджаючи, напевно, вмільйонне у своєму житті по колишньому бульвару Бібиковському, Марійка вмільйонне ж і дивувалась, яким високим вигином іде дорога вниз, аби, пригальмувавши в улоговинці майдану Перемоги, знову рвонути в піднебесся звитяжним проспектом.
Вогні проспекту Перемоги на далекій горі, наполовину червоні від численних задніх фар, наполовину зеленувато білі, поступово сходилися в одній високій точці, що так близько сусідила із зірками, що звідси, здалеку, здавалося: цей шлях веде просто в небо…
Марійка вкотре упіймала себе на думці, що намагається згадати нинішнє ім’я Бульвару, який на початку свого життя звався просто Бульвар. Але не змогла.
Зазвичай віддана і слухняна, її історична пам’ять виявляла дивовижну впертість, норовисто викидаючи в «кошик» усе, що стосувалося дня нинішнього. І Ковальова їздила по бульвару безрукого Бібикова , повз червоно чорний університет Святого Володимира, де навчався на медичному її Михайло Булгаков…
Повз Алею Гімназистів, що ділила бульвар навпіл, Першу імператорську гімназію в 14 му і Другу – в 18 му будинку, куди ходив Мишко гімназист…
І лише іноді, короткозоро мружачись, вдивлялася в таблички, що прикрашали їх нині, тут же забуваючи їхній зміст.
«Якщо вже на те пішло, треба назвати бульвар Булгаковським! Він обходив його вздовж і впоперек!»
«Він…»
Вона нараз отямилася, відчувши, що знову здатна мислити і міркувати розсудливо.
І дивлячись на аскетичне обличчя Марійки Ковальової в темному, мірно тремтячому склі, в подробицях прокрутила в голові кіноплівку Андріївської пори свого життя.
Її тіло колов адреналіновий дрож збудження, сцени, яскраві та красиві, змінювали одна одну. Вона почувалася так, немов підійшла до найбільш захоплюючої частини книжки, і заковтувала її жадібно й уводночас повільно, двічі перечитуючи особливо вподобані рядки.
Зараз вона повернеться додому і ретельно згадає все, кожну подробицю, складе їх у цілісну картину й остаточно переконається в тому, що…
«Я завжди знала, що це можливо! Я знала: він писав правду! Я знала це!!!»
– Це все дігери, – відчинивши двері, почула вона втомлений голос батька. (Він, як завжди, обурювався чимось: урядом, мером, цінами на транспорт.) – Коля казав, а я ще не вірив! А цим печерам тисяча років, напевно, там тільки крикни, все к бісу завалиться… От, видно, стіна якась і полетіла, а від поштовху труби полопались. Добре, що самих цих дурнів не завалило. У у, пацанва безголова!
– Ну що ти сам себе заводиш? – спробувала урезонити його мати.
Дочка нечутно причинила за собою двері, сподіваючись навшпиньки прокрастися до своєї кімнати. Не зводячи очей із золотого прямокутника кухні, з за краю якого висувався стоптаний батьків капець, що підстрибував на його знервованій нозі, Марійка зробила декілька акуратних кроків і з гуркотом наштовхнулася на триклятущий велосипед.
«Ну чому я ввесь час про нього забуваю?!» – жалібно схлипнула вона подумки, хоча давно вже помітила за собою цю дивну здатність: повністю викидати з голови тьмяні реалії свого життя і щиро дивуватися щоразу, побачивши їх знову.
Учепившись у скривджене велосипедом коліно, Марійка квапливо прошкандибала до кімнати і блискавично замкнулася ізсередини. У двері тої ж миті постукали.
– Донечко, ну що? – почувся підлесливий і водночас вимогливий мамин голос. – Ти була там?
– Так, – озвалася дочка.
– І що, зняли з тебе вінець?
– Не знаю.
Скільки себе пам’ятала, вона ніколи не брехала старшим. Але зараз Марійка раптом виразно зрозуміла, що вперше в житті просто не здатна сказати матері СПРАВЖНЮ правду.
– І причину зняли? І пристріт? Усе познімали? Нічого не залишили? – не вгамовувалася мама.
– Ма, потім… Я втомилася, – проканючила Марійка, чудово знаючи, яку реакцію викличе у матері цей аргумент.
І не помилилась.
– І від чого це ти так утомилася?! – вмить вибухнула та. – От попрацювала б, як батько, знала б. Гадаєш, вчитися – це робота? Он у Тетяни Петрівни дочка вже всю сім’ю утримує: і матір, і батька, і бабусю, й сина народила, не те що… Втомилася вона, бачте! – Роздратування завжди перехльостувало в ній цікавість, і, вибухнувши, мама відразу забувала, що ще три секунди тому збиралася бути ввічливою й терплячою.
Жінка обурено зачовгала геть.
А Марійка з полегшенням видихнула повітря – за інших обставин вона ні за що б не стала викликати цей вогонь на себе, але зараз сприйняла докори мами як небесну манну.
Підскочивши до своєї переповненої книжками шафи, Ковальова нетерпляче витягла звідти відразу три різномасті видання й почала спішно перегортати сторінки.
– Ага… – Її палець уткнувся в жаданий абзац.
«В усіх слов’янських джерелах, включаючи роботу знаменитого Володимира Даля “Про повір’я, марновірства та забобони руського народу”, існують згадки про те, що відьми народжуються саме на Україні…» – патріотично заявив їй маловідомий автор А.А. Чуб.
– Правильно, – радісно погодилася з ним Марійка, що мала звичку розмовляти зі своїми книжками вголос, не замислюючись над тим, як дивно виглядає це збоку.
Вона загнула потрібну сторінку, звично шпурнула схвалену книжку на ліжко і, витягнувши з під пахви В.І. Даля, що вже очікував на неї, розгорнула розділ «Відьма»:
«Відьма відома, я гадаю, всякому, хоча вона й водиться, власне, на Україні, а Лиса гора під Києвом служить збіговиськом усіх відьом, які тут ночами відправляють свій шабаш…» – барвисто почав свою розповідь член кореспондент імператорської Академії наук і завідувач особливої канцелярії міністра внутрішніх справ.
– Глибоке вам мерсі, вельмишановний. – Володимир Іванович полетів услід за Чубом. – А що у вас, колего? – Марійка незграбно розкрила «Малу енциклопедію київської старовини» А. Макарова і зашурувала пальцями по сторінках.
«Лиса гора – місце збіговиська відьом. У європейських країнах налічувалося декілька таких гір. Усі слов’янські Лисі гори розташовані в Києві», – лаконічно відзвітувала енциклопедія.
– Так!!!
Марійка з обожнюванням притисла книжку до губ, мовби та щойно освідчилась їй.
У її очах сяяв пристрасний тріумф.
– Що ж тепер?! – спитала вона дзвінким від захвату шепотом свого платонічного колегу історика. – Не може бути, щоб усе це було просто так!!!

* * *

– Усе, як ми репетирували, – нагадала балетові Землепотрясна. – Ви танцюєте ввесь програш, різко падаєте, потім, типу по ваших трупах, виходжу я.
Вони стояли у вузькому, пофарбованому сірою олійною фарбою коридорі, у кінці якого, за чорною завісою, проглядався шматок сцени. Обличчя Дарини було щедро прикрашене несамовитим сценічним мейк апом, а на плечах красувалося забійне творіння її власної дизайнерської фантазії: клаптева сукня піджак із різнобарвних, щільно розшитих сяючими блискітками шматочків тканини. І хоча про відсутність смаку туалету співачки можна було б довго сперечатися, слід було чесно визнати: відвести від неї погляд було практично неможливо.
– А коли ти підеш до зали, ми… – почав блакитноокий Сані.
– Ні! – співачка і арт директор клубу в одній особі рішуче провела долонею перед його носом. – Сьогодні я до зали не йду. Директор сказав: іще одна проходка по залі, й він випре мене на фіг!
– А як же наш номер? – занепокоївся керівник балету. – Адже коли ти йдеш до зали, ми…
– Танцюватимете в мене за спиною.
– Але ти нас перекриєш, – гірко заскиглив танцівник.
– О’кей, я сяду збоку, типу «голос автора». Як в «Notre Dame de Paris». Тільки відійдімо трохи, є розмова. – Вчепившись у комір його сорочки, Дарина, задкуючи, потягла Сані на себе.
Той покірно йшов за нею, привітно всміхаючись і чекаючи, що вона скаже, – Дарина Землепотрясна стояла в його особистій шкалі цінностей на другому місці, відразу після Мадонни.
– Сані, – підкреслено серйозно мовила вона, – ти тільки не сіпайся відразу. Взагалі, я побилась об заклад із Завзятою, що тебе спокушу.
Танцівник мимоволі відступив від Дарини на крок, дивлячись на неї очима переляканого оленяти, – такої каверзи він від неї не чекав!
– Якщо не в облом, давай зімітуємо пристрасть. Ти ж артист, хіба тобі важко? А за мною, ти знаєш, не заіржавіє.
– Гаразд, – із сумнівом промимрив артист. – Я спробую. Тільки поясни конкретніше…
– Значить, домовилися? – надихнулася Землепотрясна.
І в ту ж мить почула злорадні оплески за спиною.
Завзята стояла у дверях гримувальної з перекошеною від самовдоволення пикою, хоча зазвичай, обробивши балет, завжди риссю бігла до зали туркотіти з охоронцем Олексієм. І щоб підправити обличчя, що розтеклося від енергійного співу, Дарині нерідко доводилося витягати співробітницю з кабіни чоловічого туалету, де розвивався її бурхливий роман.
Дарина роздратовано тупнула ногою: от підстава! Хто міг знати, що сьогодні вона залипне тут?!
– За лошиху мене тримаєш, так? – гидливо скривилася перукарка. – Ну що ти кому довести хотіла? Йди тепер, поцілуйся на прощання зі своїм мопедом!
І Дарина усвідомила раптом дивний факт: ця дівчина її ненавидить.
Звичайно, вони не були ні подругами, ні приятельками, а всього лише товаришками по службі, і цирульниця обожнювала буркотливо повчати її, але вона завжди беззлобно списувала всі завзятівські «фе» на стандартний стервозний характер. хні суперечки, так само як і сьогоднішній заклад, були для Дарини лише дитячою грою у війну, беручи участь в якій ти ризикуєш дістати максимум подряпину.
– За що ти мене так не любиш? – здивовано спитала вона перукарку.
– За що?! – з ненавистю випалила Завзята у відповідь. – А що, нормальна людина дзвонитиме мені з якогось дебільного «Центра» і кричатиме, що вона мого хлопця до себе приворожить? Ти, взагалі, перш ніж щось зробити, хоч раз головою подумала?! Га?
– Ми пішли, – боязко пискнув Сані, торкаючись плеча Дарини.
Музика вже кликала їх на сцену.

* * *

Гордо випроставши спину, щоб підкреслити груди і гордовиту поставу голови, Дображанська із застиглою поблажливою посмішкою дивилася на спітнілу лисину кабана, що слинив її руку. Він підвів схожу на більярдну кулю голову і жадібно заковтнув Катю поглядом.
«Гляди не поперхнися…» – неприязно посміхнулася вона подумки.
Кабан здавався їй жалюгідним, схожим на голодну дитину, яку ось ось покличуть до святкового столу, і він заздалегідь пожирає очима тарілки з їжею, не знаючи, за що хапатися в першу чергу.
Так само ввесь вечір Василь Федорович ошаліло обмацував поглядом її груди, шию, обличчя, коліна, знаючи, але все ще не вірячи, що ця жінка належить йому.
Прийнявши його запрошення до ресторану, Катя без тривалих передмов висловила «Веселому начальникові податкової» своє прохання – таке морочливе і важкоздійсненне, що було зрозуміло: ніхто не проситиме про таку послугу дарма. Йому залишалося тільки обережно натякнути про ціну.
Та все ж він не сподівався, що вона погодиться. Він почав вірити в це тільки тоді, коли, стоячи біля під’їзду, Катя вимовила класичну фразу про «зайти, випити чогось іще»…
– Так я можу розраховувати, що ви не кинете слабку жінку в біді? – кокетливо по світському поцікавилася Катерина.
– Звичайно, – збуджено заторохтів Василь Федорович. – Це мій чоловічий обов’язок. Я вам завжди казав: нам треба частіше зустрічатись. І повірте, Катрусю, у вас не буде ніяких, зовсім ніяких проблем.
Він каламутно подивився на її бюст, обведений глибоким вирізом сукні.
Вона знала, що зараз він силкується зрозуміти своїм запітнілим від хоті розумом, чи всієї світської пристойності дотримано і чи можна йому, нарешті, приступити до довгожданого розпаковування цього подарунка долі?
«Поцілунки ми опустимо», – жорстко вирішила вона, несподівано усвідомивши істинну прагматичну причину путанського етикету: «все, що завгодно, тільки не цілуватися в губи!».
Своє тіло можна контролювати. Але як змусити організм стримати процес зворотної перистальтики, цілуючись із таким шкарбаном?
Проте свою убогу мрію він має отримати за повною програмою.
– Я зараз, – похітливо проворкувала Катерина, торкаючись пальчиком його м’ясистого носа. – Чекайте мене тут.
– Катрусю, – важко прохрипів він.
«Чекай, чекай…»
Продажна любов – справа тонка: поквапишся – мужик визнає тебе повією, затягнеш із оплатою – розізлиться, злякавшись, що ти морочиш йому голову. Усе мусить бути точно, як в аптеці.
– А ось і я!
Катя картинно застигла в дверях спальні, в шовковому пеньюарі, білизні та панчохах, прекрасно розуміючи, що має зараз вигляд тривіальної хвойди із «Плейбоя». І гидливо завважила, як гидко спотворилося його обличчя.
«Можливо, чоловіків збуджують не стільки панчохи, скільки рабська покірність, із якою жінка покірливо натягує на себе цю вульгарність? Ідіот, цілковитий ідіот… Цікаво, скільки це в нього займе часу?» – тоскно подумала вона, коли той, зрозумівши, що отримав довгожданий сигнал, кинувся на неї й жадібно вчепився в її торс.
Стрілка на пастушому годиннику наблизилася до пів на одинадцяту.
– Ля… – заспівав годинник.
І Катя раптом зігнулася дугою й почала судорожно хапати ротом повітря.
– О, Катрусю, яка ви збудлива! – завівся Василь.
А вона відчула, що не може більше витерпіти ні секунди, і якщо зараз же не вирветься з його нудотних рук, то заволає на всю горлянку. Вискнувши, Катя вивернулася з такою силою, що ледве не впала, і недоладно схопилася за спинку дивана.
– Що сталося? – просипів кавалер.
Вона безглуздо заметушилася по кімнаті, ніби птах, який випадково залетів до людського житла і зацьковано шукає вихід. Хотілося вислизнути, вирватися, позбутися, втекти…
А в голові з’явилася дивна думка: «Мені треба туди!»
– Катрусю! – вже нервово пробасив Василь Федорович.
Вона відчайдушно рвонула в передпокій, спотикаючись і хапаючись сліпими руками за стіни.
– Катерино Михайлівно, я не розумію! – спробував зупинити він її і, отримавши прекрасний, майстерно відпрацьований і вичерпний удар у щелепу, ганебно полетів на підлогу.
Тремтячими, неслухняними пальцями Катя відімкнула замок вхідних дверей і помчала на вулицю.
«Швидше! Швидше! Швидше!» – стугоніло в голові.
Обурений шовковий капець з помпоном із лебединого пуху норовливо зіскочив з її ступні.
Катя розлючено хвицнула ногою, відкидаючи і другий, й помчала босоніж у темряву, поняття не маючи, куди і навіщо вона біжить.

* * *

Щойно з допотопних ходиків, що висіли над ліжком у Марійчиній спальні, проклюнулася облізла зозуля й видала перший незрозумілий хрип, як Марійка сіла у своїй постелі.
Вона лягла спати ще о десятій, і зараз очі її були, як і раніше, заплющені, але рука рішуче відкинула ковдру – Марійка опустила босі ноги на килимок і механічно натягла пухкі капці у вигляді капловухих собачок – подарунок тата. Потім, сліпо витягнувши просто себе долоні з широко розчепіреними пальцями, впевнено попрямувала в коридор.
Зачувши незрозумілий гуркіт, мати і батько разом вибігли зі своєї спальні й устигли побачити куцу кіску на ситцевій спині дочки та заднє колесо велосипеда, що зникали за дверима квартири.
У під’їзді незадоволено застогнав потривожений ліфт.
– Куди? – підхопився Володимир Сергійович. – Зараз одинадцята ночі!
– Мовчи, – різко осадила його мати. – Уперше в житті дочка йде на ніч із дому. Їй двадцять два роки. Вона має право на особисте життя! От бачиш: зняли вінок безшлюбності – відразу подіяло!
– Яке особисте життя в піжамі? – заволав той, розлючений її бабською маячнею. – Який вінок?! На ній же піжама й капці! І на велосипеді їздити вона не вміє.
– О Боже! Вона лунатичка! – схопилася за серце мама і заволала: – Марійко, дівчинко, повернися!
Мати стрімголов вибігла на сходовий майданчик і, почувши, як ліфт із брязкотом відчинився на першому поверсі, квапливо перегнулася через перила.
– Доцю! Донечко! – заволала вона, склавши рупором руки. – Донечко, що з тобою?! Повернися зараз же, чуєш!
Не розплющуючи очей, Марійка стрімко мчала на велосипеді по безлюдній Уманській вулиці, не знаючи, ні куди вона їде, ні того, що вона взагалі їде кудись.

* * *

Зала клубу «О йо йой!» доброзичливо зааплодувала. У Дарини не було своїх пісень, і ввесь її широкий репертуар – від «Зачем ты дочку воровку на свет родила?» до «Мой мармеладный, я не права» – було позичене з чужого плеча. Зате голос і темперамент у Дарини Землепотрясної були своїми власними.
– А тепер, – жагуче заявила вона, – чи не пора нам потанцювати під найзабійніший хіт цього літа.
Діджей зрозумів її натяк і ввімкнув мінусову фонограму.
Публіка вдоволено загула. На сцену викотився балет – як данину сезонній моді вони вдало спорудили на цю пісню окремий номер.
«Дети любят лимонад…» – замурчала співачка, і неждано її серце радісно заквоктало: Дарині здалося, що за восьмим столиком вона побачила знайому руду голову «продуктивного кавалера».
«Він чи не він? Якщо він, – це, вважай, доля. Ні, точно, він!» – подумала вона, і нетерплячі ноги звично понесли її до сходинок в залу.
– Зем, – швидко просипів Сані, роблячи вигляд, що намагається залучити її до танцю, – тобі ніззя.
Дарина Землепотрясна негарно вилаялася подумки: вона не любила визнавати, що між бажанням і його негайним здійсненням можуть існувати якісь об’єктивні перешкоди.
– Праворуч, – шепнув Сані й потанцював геть.
Директор стояв біля входу до службових приміщень і напружено дивився на неї.
«Дети любят лимонад…» – Вона інтенсивно застрибала на місці, немов заведений механічний заєць.
Що ж робити? Що робити?
Звичайно, рудий помітив її. Не міг не помітити! А ось чи впізнав?
Дарина відважно пішла на абордаж.
– О, я бачу в залі знайомі обличчя! – енергійно замахала рукою співачка. – Танцюємо! Танцюємо! Всі. й рудий із восьмого столика теж.
Хлопець підвів голову й усміхнувся їй на всю ширину обличчя. У його очах не було здивування, і Дарина зрозуміла, що він ідентифікував її давно, можливо, ще там, в «Центр… Старокіевскаго колдовства на Подол…», він уже знав, хто вона й де її шукати.
«Ура! Здорово!»
Вона вийшла на самісінький край сцени, під якою вже юрбилися танцюючі пари, і потяглася до нього поглядом. Її права ступня підскочила вгору, прицілюючись на стрибок до зали, – рух був таким різким і раптовим, що Дарина похитнулася.
«Що це, судома?» – не на жарт злякалася вона, зусиллям волі повертаючи кінцівку, що збунтувалася, на місце. Але тільки її ліва нога невпевнено торкнулася підлоги, права сама стрибнула ввись, зігнувшись у коліні, й від переляку Дарина з силою натиснула долонею на колінну чашечку.
Танцюючі з сумнівом покосилися на неї.
– Бачите, під цю пісню ноги самі пускаються в танок! – закричала вона, відчайдушно намагаючись обіграти непередбачений жест. – Але мені не можна, я мушу розважати вас. Танцюємо! Танцюємо!
І тут її ноги остаточно сказилися. Вони вперто підстрибували по черзі, неначе всередині неї зламався якийсь механізм, і, кривлячись від болю, співачка вже неприховано дубасила себе кулаком по колінах. Збоку здавалося, що вона, кривляючись і блазнюючи, підстрибує на місці в безглуздому комічному марші. Глядачі сміялися. Балетні хлопчики, вишикувавшись у шеренгу позаду неї, дружно замарширували, прагнучи підтримати начальника, з яким явно було щось негаразд.
– Бачите, що з ними робиться! – хрипко видихнула Дарина. Вона вже задихалась і не могла співати, й зовсім забула про рудого кавалера, тільки з останніх сил намагаючись зберегти обличчя.
«Що зі мною, Боже?»
– Гей, ну ж бо, танцюй з нами! – фамільярно розпорядився якийсь розхристаний п’яний мужик і, несподівано схопивши Дарину за рукав, зірвав веселу співачку зі сцени.
І тої ж миті їй стало легше.
Вона стояла в гойдливому натовпі, насторожено прислухаючись до себе, намагаючись зрозуміти: невже божевілля відпустило її?
– Гадаєш, Рита досі там стоїть…
– На неї не схоже.
– Тоді чого не прийшла… – вкрутились їй у вуха чиїсь випадкові репліки. Дві дівулі – ангелоподібна білявка і безгруда чорнявка – безрадісно звивалися за два кроки від неї.
Розхристаний самовпевнено потягнувся до талії Дарини.
Але несподівано, мовби усвідомивши щось неймовірно важливе, співачка поривчасто впхала в його спітнілу долоню клубний мікрофон і щодуху помчала до виходу, відчуваючи, як із кожним кроком біль відступає, відступає, відступає, й на зміну йому приходить упевненість, що вона чинить єдино вірно.
Вискочивши на вулицю, Чуб стрімголов поскакала до чорного входу, де пасся її відданий мопед.
«Швидше! Швидше! Швидше!» – блискало в голові.
– Стій, – почула вона за спиною задиханий чоловічий голос. – Стій, кому сказав! – Хтось безпардонно відштовхнув її вбік. Це був Алекс – амбалоподібний охоронець їхнього клубу і за сумісництвом коханець Завзятої. Трохи відставши, перукарка вже підбігала до них.
– Я ж казала, що вона злиняти спробує! – пропихтіла вона.
Насупившись, Алекс став між Дариною та її «поні» й по хазяйськи поклав руку на кермо.
– Це більше не твоя іграшка, – важко сказав він. – Віддавай ключі.
– Пусти! – одержимо заволала Дарина, кидаючись на нього. – Мені треба туди! Я спізнююся!
Алекс гидливо відкинув її однією рукою.
– Куди ти спізнюєшся? – жовчно засміялася Завзята. – Тебе вже звідусіль звільнили. Директор щойно сказав: можеш іти к бісу! Я завжди знала: рано чи пізно ти дограєшся.
– Ідіть геть! – утробно рикнула Чуб.
У її голову ніби вилили чайник із вируючим окропом, і вона ледве усвідомлювала реальність. Але з останніх сил спробувала виловити там останню живу думку:
– Термін був до свята! Не спокушу Сані до шостого, машина ваша!
Алекс незадоволено подивився на свою подружку.
– Чого ж ти смикаєшся, позаяк ви до шостого закладалися? – процідив він вагомо.
– Але ж вона звільнена, – спробувала заперечити та. – Де ми її потім шукатимемо?
– Без різниці, – хлопець нехотя прибрав руку з керма і обернувся до Дарини. – Парі є парі. Катайся до післязавтра.

* * *

Істеричний телефонний дзвінок змусив матір Марійки схопитися за важкі груди й перелякано охнути:
– О Господи! Це…
Випередивши її, Володимир Сергійович підхопив тривожну слухавку.
– Так, їду! – суворо сказав він.
– Це Марійка? Марійка? – затряслася мама.
– Аварія, – пояснив він люто. – На тому ж місці. Наші вже міліцію викликали. На Фрунзе знову розливне море! Це ж типу злісне хуліганство. Тільки яка користь од ментів? – Сергійович уже вскочив у штани і заправляв у них стару поношену ковбойку. – Сама вважай: поки води натекло, поки жителі аварійну викликали. Цих дігерів уже і сліду нема. Якщо їх не завалило, звичайно. Тоді трупи розгрібатимемо… Ні, не розумію я, – буркнув він здивовано і зло, – що, їм там медом намазано?
– А тобі, тобі чим намазано? – заголосила у відповідь дружина. – Зараз не твоя зміна! Якого ж ти?! У нас дочка пропала! Як утовкмачиш собі щось у голову, на інших начхати!
– Несвідомий ти елемент, – незадоволено посміхнувся Сергійович. – Я ті труби мало не добу ремонтував, а всякі виродки знову паскудити будуть? А Марійка наша повернеться, нікуди не дінеться.

Розділ п’ятий,
у якому вчинено злочин 

Трепет пробіг по його жилах: перед ним лежала красуня, яка коли небудь бувала на землі. Вона лежала, як жива… Раптом щось страшенно знайоме показалося в обличчі її. – Відьма! – скрикнув він не своїм голосом.
М. Гоголь. «Вій»

Пролетівши два мости – пішохідний і міст Метро, – Дарина подумала раптом: «А куди я їду?» Але думка ця була слабкою і несуттєвою: вона відчувала, що стрімко наближається до своєї безіменної мети.
І лише коли мопед, проскочивши третій, романтичний міст «закоханих», який менш романтичні городяни назвали «чортовим» мостом і мостом «самовбивць», злетів на Володимирську гірку та праворуч промайнув Михайлівський золотоверхий монастир, наїзниця зрозуміла, що навіщось повертається на Андріївський узвіз.
Вона вирулила на перехрестя Володимирської та Великої Житомирської і звернула у двір, на Пейзажну алею, – улюблене місце всіляких прогулянок. Хазяї вигулювали тут своїх собак, матусі – дітей, а підлітки – свої перші пляшки з пивом. Раніше Дарина й сама не раз походжала тут із друзями, ліниво сьорбаючи малоалкогольне пійло й вишукуючи романтичний куточок, де можна з шиком покурити з видом на Місто.
До слова кажучи, це було дивне місце, хоча кияни, що звикли до нього, навряд чи усвідомлювали цей факт. Ну чи не дивно, що у дворі однієї з центральних вулиць, за невисоким кам’яним парапетом, що огинав алею, зяяла діра глибокого, порослого деревами яру, що нітрохи не нагадував цивілізований міський парк або сквер? З іншого боку яр надійно охороняли дві овіяні поганою славою гори, і навіть ті декотрі, хто спускався на його дно сонячного дня, щоб дати попустувати улюбленому псові чи зайнятися скороспішним сексом за густими кущами, ні за що не зважилися б поткнутися сюди вночі.
Утім, сама алея навіть опівночі вважалася місцем гулябельним і досить безпечним. І впевнено направивши кермо в бік історичного музею, що вартував урвище, Дарина обігнала дивну велосипедистку в червоних тапочках, які зображували якихось вухатих звіряток. Більше навкруги не маячило жодної живої душі. І доїхавши до безмовного музею історії України, Дарина несподівано усвідомила: вона прибула.
«Куди, на екскурсію?» – встигла подумати Чуб здивовано і тут же спішно відскочила вбік.
Дурноверха велосипедистка, примружившись, мчала просто на неї і, не зумівши наїхати на Землепотрясну Дарину, із брязкотом урізалася в сходинки біля входу. Дарина хотіла кинутися до неї. Але тут хтось третій сильно штовхнув її праворуч, збиваючи з ніг. Вона примудрилася підставити руку, щоб приземлитися з найменшими втратами, і, падаючи, помітила краєм ока: велосипедистка підводиться без сторонньої допомоги, й очі її вже широко розплющені, а в них хлюпає непідробний жах і подив.
– Де я? – здивувалася вона. – Що я тут роблю?
– Що вам потрібно?! – бридко заволали згори.
– Не знаю!!! – обурено гаркнула у відповідь Чуб, різко повертаючи голову.
Над нею стояла божевільна чорноволоса дама в самих панчохах і нижній білизні. Взуття на ній не було, і від ступень до колін панчохи були вкриті брудними дірами і «стрілками».
«Та це ж ті самі, з якими…» – але довести до кінця цю думку Дарина не встигла.
За півметра від них беззвучно вибухнув стовп вогню. І як тоді, в «Центр… Старокіевскаго колдовства», сперечальниці інстинктивно кинулися одна до одної, зчепившись у перелякану купу й несамовито дивлячись туди, де відбувалося щось зовсім неможливе.
На очах у них вогонь здійнявся від землі, точніше, від бетонних плит, що килимом розстилалися перед входом до музею, які начебто ніяк не могли горіти, а у блискучій гарячій пожежі з’явилася висока жіноча постать.
«Килина», – впізнала її Марійка, яка майже не сумнівалася, що бачить зараз перед собою лише страшно прекрасний сон, де їй явилася мертва красуня, чиє золоте волосся зливалося з полум’ям вогню.
– Ось ви і тут, – похмуро сказала покійниця.
І досить було їй заговорити, як полум’я враз погасло, і тіло жінки стало прозорим, немов місячне марево.
Тепер крізь нього було видно сяючі вікна будинків, що стіною облямовували Пейзажну алею, і темне беззоряне небо…
– Тут ви збиратиметеся щоночі, немов кішки, які, зачувши мишу, не в змозі стримати себе із власної волі, – сказала покійниця тужливо. – Мені довелося віддати свою владу вам – трьом сліпим. Але не тіштеся з цього! – нестерпно простогнала вона, буцімто нечулі й очамрілі від жаху, вони могли зрадіти зараз хоч чомусь. – Моє Місто – не подарунок вам, а прокляття! Моя влада – ваше рабство! Вас обрано на погибель! Я стала першою, але буде і друга, і третій, і він знову поверне собі силу, якої був позбавлений тоді. Ви помрете, перш ніж ряба стане любою, а біль згорить у вогні, бо ваш порятунок лежить там, куди вам немає вороття…
Не змовляючись, дівчата мовчки позадкували, чимдалі від цього важкого, невідривного погляду, який, здавалося, безповоротно ховав їх зараз живцем.
– Усе. Я віддала вам усе… – прошелестів, згасаючи, її нестерпний голос. – Залишилося віддати тільки це.
Вона владно підвела до неба примарну руку, що розпливалась, – і Катя, Дарина та Марійка одночасно здійняли очі догори і виявили, що звідти на них нестримно летить щось велике й темне. І перш ніж вони встигли кинутися врізнобіч, їх наздогнала оглушлива чорнота…
Але перш ніж провалитися в небуття, Дарина побачила, що небо над ними раптом перестало бути темним, прорвалося тисячею срібних зірок і блимнуло десь ліворуч тривожно червоним вогнем.
«Літак», – подумала вона і знепритомніла.

* * *

– Ну чьо, повертай назад. Бач, замкнено! От життя паскудне!
– Так чьо нам тепер, на гору піхтурою?!
– Ні, через огорожу, з усім спорядженням!
Нервові аварійники, сперечаючись, стовпилися біля зачинених воріт, які вели на скромну територію Кирилівської церкви, захищену блоковою кам’яною огорожею від багатокорпусної психіатричної лікарні імені Павлова, що заполонила гору.
До церковних воріт з вулиці Олени Теліги вів зручний асфальтований під’їзд. Але виходило: щоб зробити ще сто кроків і потрапити на гірський схил, де ховався необхідний їм залізний люк, слід було зламати замок на вході до святої обителі або «повертати назад» і дертися на схил знизу.
– Усе, паняй! Покаталися! – роздратовано кинув водієві один із робітників.
– Стривай, – зупинив його Володимир Сергійович. – Дивіться, в церкві он світло…
У вузьких, як щілини, вікнах корпулентної Кирилівської церкви мерехтіло слабке жовтувате полум’я.
– Ти, Сергійовичу, сьогодні взагалі безквитковий. Так і не лізь! – бухнув той, що сказав «паняй», і махнув рукою.
– Та чого ти? – остудив його другий. – його правда. Треба погукати, вони нам ворота і відчинять.
– Звідси не догукаєшся… Церква стара, стіни знаєте які! Нумо, підсоби… – Володимир Сергійович відійшов до хвіртки, що по сусідству з воротами. Крякнув. Сперся на плече другого, схопився за пруття і, поставивши ногу на стягнуту суворим іржавим дротом ручку, з юнацькою хвацькістю перемахнув двометрову огорожу.
– Чекайте. Зараз! – пообіцяв він.
Хизуючись і пишаючись собою, Марійчин батько попрямував повз сміттєві баки до опасистої білокам’яної руської красуні. Дійшовши до розкреслених клітиною металевих смуг важких дерев’яних дверей, Сергійович зам’явся, збираючись перехреститись, але, посоромившись робити це на очах у товаришів по службі, спохмурнівши, штовхнув одну зі стулок.
Та відчинилася, відкривши вхід до високого квадратного простору центрального нефа, окреслений насупленими середньовічними колонами, що йшли у небо. Усередині церква виявилася страшенно маленькою. А її стіни, темні й облуплені, зберігали залишки тисячолітніх фресок і примальовані до них пізніше відсутні частини святих.
Але нині, в напівтемряві, старі, стерті століттями фарби зливалися в білі «хмари», і Богоматір в центральній апсиді, з відрізаною часом головою, і відсічені від тулуба босі ноги святих – охоронців мармурового іконостасу, що помістився між ними, справляли враження моторошне і гнітюче.
І через це церква здавалася покинутою, не живою. Покинутою Богом і людьми…
Але була діючою. І якесь невідоме Сергійовичу і, схоже, не призначене для погляду мирських релігійне дійство відбувалося в ній просто зараз.
На рожевуватій підлозі з ширококостих, підігнаних одна до одної різнокаліберних кам’яних плит сяяв трикутник із оплавлених церковних свічок. А в його центрі лежав ниць безликий і бездиханний на вигляд священнослужитель, упираючись хрестоподібними кінцівками в краї незрозумілого трикутника.
Руки лежачого були нерухомі й безмовні, ноги неналежно заголились, і Сергійович зніяковіло позадкував, розуміючи: побачив те, що не мусив уздріти, – чиєсь суворе нічне моління.
Він розвернувся, маючи намір піти, й інстинктивно зіщулився, побачивши, що на фресках, праворуч біля дверей, зображено людські голови, які горять у муці червоного пекельного вогню.

СКРЕЖЕТЪ ЗУБОВЪ 
ОГНЬ НЕ УГАСАЮЩIЙ 
ЧЕРВЪ НЕУСЫПАЮЩIЙ – 

прочитав він. А в цей час відсічені голови кричали, пронизані наскрізь пекельними виткими черв’яками, і шкірили роти, що скреготіли зубами, – невмілі й нарочито застрашливі, немов змальовані зі шкільного зошита його сина, коли той, іще підлітком, полюбляв малювати всякі убивчі жахи.

Шановні парафіяни, 
в церкві забороняється цілувати стіни – 
свідчив папірець поруч. 

Вторженець завмер й інстинктивно потягнувся трьома складеними пальцями до лоба, відчувши раптом неусвідомлений і безіменний, але наростаючий жах, що тіснив груди Хоми Брута, який іще не знав, що чекає його за порогом опівнічної та порожньої церкви, але кожною порою своєї шкіри розумів уже: краще не знати цього ніколи! Тікати без оглядки, поки ще не пізно!
Пізно.
Володимир Сергійович озирнувся. І відразу дізнався, що змусило його заніміти, засумнівавшись у суворій святості цього нічного моління. Трикутник, у центрі якого лежав молільник, був червоним. Таким же страхітливо червоним, як і на фресках пекла біля дверей!
Ціпеніючи, Марійчин батько підійшов до хрестоподібного тіла, яке потопало в мокрій загусаючій крові. І зрозумів: молільник із заголеними ногами – жінка в темній і короткій джинсовій спідниці.
Її щільно зведені ноги вищирялися двома малиновими каблуками, що здавалися тут до болю недоречними. Пишне темне волосся обрамляло бліду щоку і застиглий загострений профіль.
Вона була молода, жахливо, нестерпно молода і, напевно, гарна, і нестерпність цього факту полягала в тому, що вона була так само жахливо і нестерпно мертва.
– Що у вас тут відбувається? – грубо і загрозливо ударив Сергійовича під дихало раптовий голос, що змусив його здригнутись і подивитися на двері.
Але замість клишоногого, із засипаним землею тілом гоголівського Вія із залізним лицем і замкненими повіками, там стояли три похмурі та настовбурчені міліціонери, викликані на «злісне хуліганство».
– Що ЦЕ таке? – повторив запитання перший.
– О Боже, ні фіга собі! У церкві! – сказав інший.
А потім ніч пішла під укіс. Люди все прибували і прибували: фотографи, судові медики, експерти криміналісти. Їх стало надто багато, і серед них промайнуло якесь начальницьке обличчя, припухле і стурбоване. А поряд із ним друге – зле, заспане і загрозливо вусате.
І Володимир Сергійович Ковальов, відсторонений від аварійних робіт заради показань свідків, усвідомлював: справа не у вбивстві молодої дівчини – справа в церкві.
– Жертвопринесення в храмі. Цього тільки не вистачало!
– Сам начальник РВВС. І з ВРБ навіть прибігли…
– Ім’я, по батькові, прізвище, рік народження…
– …від втрати крові. Довго мучилася, бідолашна.
– Як ви увійшли? Двері були відчинені?
– Замок не зламаний. У когось був ключ.
– Дігери? Значить, ви стверджуєте…
– У церкві. От відморозки! Хреста на них немає!
– Почекайте ще, слідчий хоче з вами переговорити.
– Студентка педагогічного університету?
Саме ці чіткі питальні слова й вивели «свідка, який виявив», із похмурої апатії, що насунула й накрила його важким кожухом. І хоча, на відміну від багатьох інших, запитання це адресувалося не йому, – вимовивши це, висока і невдоволена людина із занадто великими для чоловіка очима на негарному і маленькому обличчі, зиркнула на Володимира Сергійовича, погляд якого нанизував на вістря, так, немов подумки наколов його на штир, як товарний чек.
– Він? – спитав занадто волоокий теж не його, а іншого – худого в цивільному. Худий кивнув, і невдоволений діловито попрямував до Сергійовича, що згорбився на стільці біля письмового столу, де під склом лежали акуратно розкладені листівки із зображеннями Кирилівської церкви всередині й зовні.
Той, що підійшов, звично вмостився за столом, мигцем примружившись на повчальний стінопис, де худий, як обтягнутий коричневою шкірою скелет, біс зі зрізаною ногою, тягнув палець до напівголого, з напівзакоченими очима індиферентного праведника, що погрожував тому вчительським перстом…
– Слідчий прокуратури Володимир Бойко, – не надто жваво, скоріше вповільнено суворо відрекомендувався він тезкові, немов понуро підраховував подумки, як скоро біс зрозуміє, що зло не можна зупинити гордим пальцем, а праведник, запанікувавши, почне дзвонити в міліцію. – Ви перший виявили…
– Я. Вона студентка педагогічного, ця дівчина? – нервово перебив його Володимир Сергійович.
– Ви знаєте її? – насторожився слідчий.
– Ні. Але в мене дочка там навчається. На четвертому курсі. На історика!
– На четвертому курсі історичного? – в занадто великих очах чоловіка загорівся небезпечний інтерес. – У такому разі, можливо, ви знаєте Риту Боєць? Судячи з усього, вона однокурсниця вашої дочки.
– Чого це ви так вирішили? – Тривога Сергійовича наростала.
– Ми знайшли її сумку. У ній був студентський квиток і залікова книжка.
– О Боже! – похололо всередині. – Боже милостивий! Ні!
Смерть, і без того жахлива та безбожна, виявилася такою близькою, що пробігла зовсім поряд від найдорожчої на землі істоти – його Мурзика, Марійки! Марійки, що втекла сьогодні вночі раптом, – невідомо куди.
– Це дігери! – поривчасто нахилився Сергійович, простягаючи до тезка руку, ніби маючи намір схопити того за рукав. – Я вашим говорив. Дві ночі підряд, у цьому самому місці. І Кирилівські відкриті! А про ці печери самі знаєте, що базікають…
– Що саме? – жваво уточнив слідчий.
– Та чого тільки не придумують! Що нечисто там. І сунутися туди не можна, бо вони ніби просто до пекла ведуть. У Києві ж під землею печер багато, і про кожну своя байка є. Про цю – така.
– Це не байка, – звів брови слідчий Бойко, дивлячись на Сергійовича впритул очима, що здавалися нереальними. – Для когось це зовсім не байка. Якийсь божевільний вірить у неї так сильно, що вбиває людей. Це ритуальне жертвопринесення. Вони – не дігери, а сатаністи. Ваша дочка знала про рід ваших занять? – запитав він різко.
І Володимир Сергійович угадав: тезко вже підозрює його Марійку, а заразом і його самого. Проте все ж не відчув відторгнення. Суворий клинопис складок на лобі Володимира Бойка, вимогливі та вперті вузькі губи й напружений пошук у занадто великих його очах переконували: той – нормальний мужик. Серйозний. І не підлий, видно.
– Про аварію? Та ні, звідки? Тобто вранці знала, звичайно, – відповів Володимир Сергійович чесно. – А вночі? Та я й не мав тут бути, у мене вихідний. Просто попросив, аби коли що, хлопці мені подзвонили.
– Так так, – кивнув Бойко, мабуть, уже повідомлений про зміст свідчень колег Сергійовича. – Але що, власне, змусило вас припустити, що аварія може статися вдруге?
– Та те, що я серцем відчуваю, не так щось! – закричав Сергійович. – Не так щось із трубами! Не могло нові труби без причини всі разом прорвати! Ми ще вранці з Колею, другом моїм, балакали, що треба в міліцію повідомити.
– Ви вважаєте, хтось пошкодив їх навмисно?
– Не схоже, – скривився Володимир Сергійович. – Слідів сокири або чогось такого немає. Тільки дивно це, і від цього ще дивніше!
– Більш ніж дивно, – підтвердив його співрозмовник неприязно і значущо. І якщо неприязнь явно стосувалася самої «більш ніж дивної» ситуації, значущість, безумовно, адресувалася «свідкові, який виявив» і «відчував серцем». – А ваша дочка, – знову перевів він розмову на Марійку, – ніколи не згадувала когось із ініціалами М. К.?
– М. К.? – стурбовано перепитав Марійчин батько. – Знайомі ж бо літери. Вони у нас по будинку на усіх папірцях намальовані. Ви ж знаєте молодих дівчаток: закохаються, і давай сердечка з ініціалами малювати. Тільки Марійка моя тут ні при чому! – з натиском пояснив Володимир. – Якщо ви хилите, що вона якось у цьому страхітті замішана…
– Ні, ні, – хитнув головою тезко. – Я цілком можу допустити, що це лише випадковий збіг. Але ви не повірите, якщо я розповім вам, скільки разів за мою багаторічну практику саме найвипадковіший і найбезглуздіший збіг допомагав розкриттю злочину… Чи, навпаки, коштував людям життя. І мені дуже не хотілося б, аби на цьому самому місці, – показав він туди, де, затулений від них стіною, лежав накритий простирадлом труп молодої та гарної дівчини, яка вже ніколи не стане старою, – завтра опинилася ваша дочка.
– Та звідки ви взагалі це М.К. взяли?! – розсердився Марійчин батько, обурений його вбивчим припущенням.
– Хтось зазвав її сюди. Запискою, – суворо відрубав той. – Вона була підписана ініціалами…
– Зрозумів. його прізвище Красавицький, – рішуче оголосив Володимир Ковальов. – Імені не пам’ятаю. Марійка мені якось призналася, таємно від матері. Тільки нічого в неї з ним немає! Самі охи та ахи. А він навіть її не помічає. Моя дочка… Загалом, вона не з тих, хто хлопцям подобається. На жаль.
– У цьому випадку це може бути і на щастя, – сказав слідчий.
І прикусивши вузьку і бліду губу, похмуро подивився нереальними очима на напівстертого ангела Апокаліпсису, що згортав небо в сувій на стіні над ними.

* * *

Уже о п’ятій ранку невсипуще липневе небо почало вдоволено рожевіти, і через півгодини світло проповзло під вії Каті, вторгшись у темряву її сну, і, скривившись, вона невдоволено розплющила очі.
Вона завжди прокидалася відразу, не витрачаючи ні миті на те, щоб відокремити сни від дійсності, згадати, хто вона така, чого хоче, що було вчора і чекає на неї сьогодні. І тепер відразу ж усвідомила катастрофу: вона кинула потрібного можновладця в розпал уже оголошеного статевого акту, і єдине виправдання, яке може здатися йому переконливим, – довідка про те, що нереалізована коханка несподівано з’їхала з глузду.
Було бридко.
Потилиця нуднувато вила, але основний біль засів у правій скроні, звив там пухке гніздо й ворушився в нім, заподіюючи Каті нестерпні страждання. Щось незвичне в ділянці шиї та спини страшенно дратувало і діяло їй на нерви, але в контексті загальної безсторонньої ситуації значення це не мало.
Ліворуч від неї, щільно притиснувши до себе зігнуті ноги і приречено втопивши голову в колінах, сиділа кучеряво руда дівчина у вухатих тапочках.
Марійка прокинулася раніше за всіх і тут же отримала запаморочливий шок, який миттю перетворився на тупий, паралізуючий відчай.
Вона – в центрі Києва!
У домашніх тапках і червоній горошком піжамі, зшитій мамою із ситцю, купленого на фіранки ще за часів Марійчиного дитинства і, «щоб не пропадало добро», по хазяйськи пущеного в діло!
І хоча мати напевно вже обдзвонила всі лікарні та морги, довівши й себе і тата до передінфарктного стану, навіть заради порятунку їх обох вона не здатна змусити себе пробігти в ганебній піжамі через Місто.
Київ прокидався…
Згорнувшись у клубочок, Чуб з умиротвореним виразом обличчя спала на траві під однією з блакитних ялинок, посаджених біля входу до музею. Їй, на відміну від сестер по нещастю, не раз доводилося ночувати просто неба. На пляжному шезлонгу в Коктебелі, на піску Казантипу й навіть у Київському ботанічному саду під кущем бузку, де вона одного дня зі здивуванням виявила саму себе після запійної любовної ночі. А недалеко від витягнутої руки Дарини лежала стара, неправдоподібно товста і неймовірно важка на вигляд книга в палітурці з потертої шкіри, що закінчувалася двома фігурними застібками.
На ній чорним вартовим сидів великий поважний ворон, терпляче тримаючи у дзьобі вузький довгий конверт із матово чорного паперу.
Побачивши, що Катя дивиться на нього, ворон швидко зробив крок уперед, простягаючи їй листа. Зачекавши, Катя невпевнено взяла у нього загадкове послання, і птах тут же злетів увись, каркаючи голосно і значуще.
Рудо кучерява підвела очі на звук і тихо мовила:
– Здрастуйте.
Катя не відреагувала: руда була занадто незначним нюансом того, що відбувалося. А те, що відбувалося, Каті страшенно не подобалось. Її свідомість, як завжди безпристрасну та логічну, немов уклали у ватну кулю марення. Її виснажливо морозило, і біль продавлював скроню. Стараючись тримати голову нерухомо, Катя, підвівшись, потяглася до книги і підсунула її до себе. На обкладинці не було назви. Книжка, схоже, була дуже дуже старою. Але Катя, що вважала себе знавцем ретрораритетів, погано розбиралася в антикварних книгах – їх вона ніколи не купувала.
Скривджено настовбурчивши пухкі губи, Дарина прокинулася з незадоволеним стогоном і каламутно, із сумнівом подивилася на обох.
– А де це ми? – спитала вона вареним голосом, в якому, одначе, зовсім було відсутнє здивування.
Страдницьки морщачись праворуч, Катя рішуче звелася на ноги, притискаючи важку книгу до живота. Застібки відразу ж розстебнулися, тихо дзвякнувши. Голова загула, і на секунду Катя відчула гостру, мерзотну ненависть до свого тіла, що виявилося занадто слабким.
«Додому, – жорстко наказала вона йому. – Там розберуся».
– Котра година? – пробурчала Дарина.
Те, що сталося, помалу воскресало в її пам’яті.
– Що тут учора було? Я сама це бачила чи як? – здивовано запитала вона. – А чому ми повідключались?
– Нам на голову впала книга, – з готовністю відповіла Марійка Ковальова тоном відмінниці, яка завжди все пам’ятає й завжди все знає. В її словах прозвучало полегшення: спокійно бурчлива реакція Дарини чомусь заспокоїла її, і безнадійність у душі осіла.
– Оця? – Дарина з цікавістю витріщилася на живіт Каті. – Ого, яка величезна! Такою і на смерть прибити можна.
Катя прислухалася: здається, на Великій Житомирській уже ворушилися перші машини. Дарина підвелась і жваво підскочила до неї.
– Дай подивитися… – Вона безцеремонно вхопилася за край книги і потягла її на себе.
Ураз осатанівши від такої фамільярності, Катя, неприязно вивернувшись, вихопила раритет із зухвалих пальців і пішла геть: розмальоване «мале хамло» з пришелепуватою сережкою в носі дратувало її кожним своїм жестом. Але не встигла вона зробити і кроку, як «хамло» знову вчепилося в палітурку і поривчасто смикнуло на себе і книгу, і саму Катю.
– Ти чьо! Вона – спільна! – хрипким спросоння голосом заволало воно.
– Пусти, – злісно процідила Катерина, і скроня її свинцево завила від болю.
– Та за кого ти себе вважаєш, сучко?! – обурено скрикнула Дарина, вмить пригадавши тій усі колишні образи.
Їх обличчя люто випнулись одне на одного, дівчата важко затанцювали на місці, перетягуючи книгу ривками, як канат, кожна у свій бік. Книга, занадто товста, щоб можна було увібрати її в долоню, розкрила «рот», і, незручно вхопившись за її сторінки, Дарина вирвала одну з них із коренем.
– Дурка! – збліднувши від злості, Катя вправно підхопила падаючий том і раптом завдала Дарині блискавичного та зневажливого удару – не занадто вдалого і змазаного, але цілком відчутного.
Дарина м’яко завалилася на зад.
Катя побігла.
М’ячем підскочивши із землі, переможена кинулась услід за нею, жбурляючи їй у спину гучні лайки.
Марійка, оглушена цією раптовою бійкою, боязко підвелась і, раз у раз поглядаючи вслід білявці, що втекла, підійшла до свого велосипеда. Він мав жалюгідний вигляд: від зіткнення зі сходинками музею одне колесо відлетіло геть, інше зігнулося незакінченою вісімкою.
«Мама вб’є», – аморфно подумала Марійка. Проте найбільше вона переймалася тим, як велосипед потрапив сюди? Може, хтось привіз її на гору? Вона знову з надією подивилася на південний захід, молячись подумки, щоб жвава білявка не змогла наздогнати гарну, капосну чорнявку та скоріше повернулась. У її присутності Марійка почувалася значно впевненіше. Мабуть, тому, що позаяк та вже допомогла їй, не кинувши її саму в «Центр… Старокіевскаго колдовства» біля чужого бездиханного тіла.
Молитви Марійки було почуто. Із за рогу будинку з’явилася скуйовджена, розрум’янена Дарина. Вона йшла, випромінюючи навкруги електричні заряди гніву, і, зупинившись, розлючено тупнула ногою. Потім у відчаї підскочила до свого мопеда і часто заколошматила себе кулаками по голові.
– Ну дурка я! Дурка! – скривджено заволала вона. – Чого я за нею пішки погналась? Уявляєш, ця сучка загальмувала тачку на перехресті! Я трохи, зовсім трохи не встигла! Водій очманів од дами в білизні, і як рвоне. Ну я тебе ще дістану! – Її кулаки залишили в спокої голову та зметнулися вгору на адресу Каті. – Відчуваю себе цілковитою ідіоткою, – незадоволено резюмувала вона. – Втім, – несподівано засміялася Дарина, – не можна сказати, що це таке вже дискомфортне відчуття. Я часто себе нею відчуваю, вже звикла. А ти взагалі хто?
– Марійка.
– А круто ти вчора в сходинки в’їхала, Марійко! Хто ж із заплющеними очима на велику їздить, чуєш, дуриндо?
– Я приїхала на велосипеді? – не повірила їй опівнічна велосипедистка.
– Значить, ти теж бачила цю дурню? – проігнорувала її запитання білявка. – І тітку у вогні? Ось тут?! – ударила вона черевиком по бетонній плиті. – Ти пам’ятаєш, що вона сказала нам?
– Що ми помремо перш, ніж ряба стане любою, а біль згорить у вогні, бо наш порятунок лежить там, куди нам немає вороття, – докладно відзвітувала Ковальова.
– Ряба – любою? Тобто якою це?
– Тобто коханою.
– Тоді ми помремо ще не скоро, – оптимістично підсумувала Дарина Чуб. – Хто ж рябу покохає? Хіба що за гроші. Але ж це не рахується… – Вона спантеличено почухала короткий ніс. – І з роботи мене поперли. А я ж там і жила, і харчувалася, відколи з матір’ю посварилась, – додала вона роздумуючи. – Ось туди мені точно немає вороття. Гаразд, куди тебе відвезти?
– На Солом’янку. Якщо можна, – тривожно повідомила її Марійка. – Я б і сама, тільки я – ось… – Вона зніяковіло вхопилася за полу піжами і зім’яла її в руках.
– А чьо, прикольна піжама, тобі личить! Не комплексуй! Хто знає, може, тепер так модно? Гаразд, дитино, тримай… – Чуб, не роздумуючи, зняла з себе блискучий піджак, який здавався катастрофічно безглуздим у світлі раннього дня, що ледве відсвяткував шість годин од народження, і добродушно простягла його Марійці.
І хоча остання визнала, що це циркове вбрання ще страшніше за її горох, і в комплекті вони якраз являли ідеальну клоунську пару, відмовитися Марійка посоромилася, боячись образити доброзичливу білявку в кращих почуттях.
– А велосипед? – сиротливо спитала вона, розуміючи, що вже спокушає її терпіння.
– Ну, велик, пробач, я на мотузочку не потягну. Давай у кущі його заховаємо, там, у ямі. Потім забереш… – Дарина нагнулася, щоб допомогти Марійці перетягнути уламки, і побіжно похвалила: – А ти вчора завивку зробила? Тобі класно!
Ковальова здивовано доторкнулася до свого волосся. І виявила, здригнувшись, що її голова, і без того очамріла, розбухла від скуйовджених і непокірних кучерів, які норовливо виривали на волю з розпатланої кіски, яка ще вчора була маленькою та куцою, а тепер радісно вилася до середини спини.

* * *

«Грак», якого Катя так вдало спіймала на перехресті Володимирської та Великої Житомирської, піднявся з нею у квартиру і, на своє глибоке здивування, отримав од «повії в драних панчохах» обіцяну і більш ніж щедру нагороду.
– Може… – затнувся він, тоскно дивлячись на неї.
«Повія» була неймовірно гарною! Гарною до різі в очах! – саме це і змусило його приголомшено загальмувати машину, відразу забувши про всі справи та правила безпеки і гігієни.
– Навіть не думай про це! – жорстоко обламала його Катя і зачинила двері.
Її морозило. А під коробкою лоба було задушливо спекотно, як на кухні, переповненій важким газом. Арка, що відділяє передпокій од вітальні, обрамляла сумну картину – сліди вчорашньої романтичної прелюдії. І зараз Каті треба було наново приступати до вирішення питання, яке вона власними руками зробила практично нерозв’язним: лисий кабан, ще нещодавно готовий їсти з її рук, напевно скористається першою ліпшою можливістю, щоб відплатити їй за ганебне приниження.
Проте зранку на горизонті окреслилася нова проблема – не менш, а можливо, і більш небезпечна…
Зітхнувши, Катя стомлено притулила бідолашну хвору голову до одвірка. Годинник із золотою галантною пастушкою показував двадцять три хвилини на сьому. Час збиратись. О восьмій Катя завжди була на роботі. Удома їй не сиділось і не лінувалося, хоч вона і любила свою квартиру – таку улесливу, дорогу та ідеально прораховану за стилем, що пишався своїми нежіночими кріслами та канапою; і паркетом червоного дерева, контрабандою вивезеним із ветхого особняка на Липках; і механізмом годинника на маленькій долоньці пастушки маркізи, що йшов уже три століття, не оступившись ні на хвилину. Але любила вона її саме як ідеал – зовсім не тією затишною, теплою і підсвідомою любов’ю, яку викликають у обивателів їхні зручні крісла нори, розтоптані капці і дбайливі, лагідні пледи.
«Чому я вдарила Василя Федоровича і помчала туди? Що там було? Я бачила це чи?..» – не дозволила собі розпхикатися вона.
Катя неприязно подивилася на відвойовану книгу та лист, мимохідь кинуті нею на столик під дзеркалом у коридорі. Розгадка або хоч би натяк на розгадку мусить відшукатися саме в них!
З рота книжки висовувався трикутним язиком аркуш, вирваний під час бійки з хамською білявкою, і, машинально потягнувши сторінку 104 за помічений цифрами куточок, Катя піднесла її до очей.
«Владою моєї руки…» – нашвидку прочитала вона. 
І обмерла, задихнувшись від марення.
Її пальці, що стискували аркуш, закінчувалися непристойно довгими, вигнутими дугою нігтями! Цього не могло бути! Не могло! І одіпхнувши поглядом цю чужу, незрозумілу руку, Катя нестримно вчепилася в дзеркало і заволала.
Жінка, що дивилася на неї з дзеркального скла, не була Катею. У неї були божевільні очі та зламані збожеволілі губи. А по сірих щоках стікало нижче плечей рівне синяво чорне волосся.
– О о о о о о о о о… Ні! Ні! – заверещала жінка.
А Дображанська, упустивши книжковий аркуш, безжально розірвала нігтями чорний конверт – єдине місце у світі, де могло ховатися Пояснення!
Ясні Києвиці, – 
насилу розібрала вона дивний архаїчний почерк, із химерними розчерками та завитками,
– маю честь запросити вас у ніч із 6 на 7 липня на великий шабаш на вашу честь на першій Горі Києва. 
Та ба, чи відбудеться це свято, залежить лише від вас. А la guerre comme а la guerre  . І, як на лихо, на сто запитань я не можу дати вам зараз жодної відповіді. 
Але ніщо неспроможне заборонити мені запропонувати вам прогулянку під захід сонця на другій Горі Міста. Приходьте і не бійтеся, Василь не заподіє вам лиха! Він допоможе. Інші пояснення ви отримаєте у вежі першого будинку на Ярославовім Валу, якщо будете ввічливі з Ним. 
К. Д. 
На дні конверта залишалося іще щось, і, гарячково струсну його, Катя упустила на підлогу три старі великі ключі, голівки яких зображували вухаті котячі пики. І застигла, витріщаючись на них порожнім осклілим поглядом.

Розділ шостий,
із якого ми дізнаємося, що головною ознакою відьми є хвіст 

Въдьма, во первыхъ, имъетъ хвост; это главный признакъ, по которому она узнается… Случалось поймать иную въдьму; коль скоро начиналась съ нею расправа, необходимая въ такихъ случаяхъ, оказывалось, что она не въдьма, а самозванка.
«Обычаи, поверья, кухня и напитки малороссиян»

Не встигла Марійка вставити ключ у замок, як почула неспокійні мамині кроки, що грозово спрямувались у напрямі вхідних дверей.
– Ой, що я мамі скажу?! – гірко забідкалася вона.
– Щоб це була твоя найбільша проблема! – безпроблемно озвалася Дарина, не в силах відірвати погляд від своїх нових двосантиметрових кігтів.
Її кровні нігті вічно ламались і ще жодного разу не досягали цієї жаданої довжини. Білі кіски, що відросли за ніч рівно вдвічі, теж скоріше втішили, ніж злякали безробітну співачку. (Звичайно, Чуб розуміла: це з біса дивний феномен. Але все таки не могла дивуватися з нього раніше, ніж вип’є дві філіжанки кави.)
Марійка безуспішно спробувала пригладити безлад на своїй голові і, боязко натиснувши на кулю дверної ручки, тут же заховала руки за спину, хоча її нігті подовжилися чомусь зовсім трохи – не більше, ніж на три чотири міліметри.
Як і слід було чекати, мати вже стояла на порозі, заздалегідь розтуливши рота, у надрах якого вирували сто п’ятдесят запитань. Але побачивши Марійку у блискотливому клаптевому піджаку з перманентом Алли Пугачової, всі вони разом застрягли у неї в горлі.
– Ви хто? – агресивно зіщулилася жінка, нервово порпаючись у кишені халата в пошуках окулярів.
– Це я, матусю, – пискнула Марійка.
– Ти?! Боже, доцю, що з тобою зробили?
– Е е е…
– А гарно їй, правда? – бадьоро встряла Чуб. – Це моя перукарка її закрутила. Безкоштовно! – значуще мовила вона, досвідченим поглядом конферансьє визначивши: для такої тітки «безкоштовно», мабуть, – дуже серйозний аргумент.
– Ну, якщо безкоштовно…
Мати перевела розгублений погляд на Землепотрясну Дарину, з жахом поглядаючи на сценічний грим, що розплився за ніч, і ніс, який виблискував стразом. Їй явно хотілося запитати: «А це хто така?», але вона мужньо стрималася, хоч Марійка й підозрювала: витримки їй вистачить ненадовго. Сповідувана матір’ю релігія гостинності ще жодного разу не проходила випробування на витривалість. Батьки любили приймати гостей, але це були їхні звані та «ждані» гості, тоді як Марійка за всю свою двадцятидворічну біографію ніколи не приводила додому подруг, а тим більше таких.
– Де ж ви були? – згадала мама головне питання минулої ночі.
Марійка жалібно подивилася на неї.
– На вечірці, – блискавично прийшла їй на допомогу Дарина. – Знаєте, так весело було! Тільки півгодини тому розійшлися.
– У піжамі? – уточнила мати вражено.
– Ах, це… – заусміхалася Дарина. – Уявляєте, Марійка на парі приїхала туди в піжамі. Ми всі думали, що вона програє, а вона – ось!
– По місту? На велосипеді? – тільки і змогла сказати мати, безсило намагаючись уявити свою розмазню дочку в ролі азартної сперечальниці.
– Та тут недалеко. – Дарина бездумно махнула рукою кудись праворуч.
– І що ж ти не зателефонувала? – зробила мати останню спробу розібратись у тому, що відбувається.
– Ой, – захитала головою Дарина Чуб. – Ви не уявляєте, як вона хвилювалася! Вона ж не знала, що у хазяїв телефон за несплату відключили. А я, як на зло, свій мобільний на роботі забула, – скрушно мовила вона, непомітно хвицаючи Марійку ногою.
– Мамо, познайомся. Це… – запізніло спробувала відрекомендувати свою балакучу супутницю та й осіклася, згадавши, що тупо забула спитати у білявки ім’я.
– Я Дарина. Дарина Чуб, – надміру радісно проголосила Дарина. – Закінчила музичне училище імені Ґлієра. Я – естрадна співачка!
– Он як? – Мама зовсім знітилася.
– А це моя мама, Ганна Миколаївна, – завершила церемонію знайомства дочка і, скориставшись загальним замішанням, ввічливо підштовхнула новоявлену подругу: – Туди, Дарино, прямо і праворуч.
Відконвоювавши випускницю Ґлієра до персональної кімнати, Марійка по солдатському швидко перевдягнулася за дверима шафи. І, змінивши піжаму на мішкуваті джинси та сорочку тата, вужем прослизнула на кухню за життєво важливим кофеїном.
Їй пощастило: чайник щойно скипів, і це суттєво скоротило термін негайно вчиненого їй повторного допиту – з погрозами.
– Хто ця дівчина? – голосно поцікавилася мати, так, щоб її запитання долетіло до спальні дочки, де сиділа ця… Ця!!! (Із наступним словом мама поки ще не визначилася.)
– Моя знайома. – Марійка квапливо дістала філіжанки, щедро сипнула на денця розчинних кавових гранул і залила їх окропом.
– І давно ти її знаєш?
– Не дуже. – Знайомство терміном менше доби цілком підходило під це абстрактне визначення.
Мати підійшла до Марійки впритул, загородивши собою цукорницю.
– А хто ще був на цій вечірці? Багато людей? – з натиском спитала вона.
– Ні… – Марійка сильно сумнівалася, що ніч, коли вона провалялася трупом біля сходинок історичного музею, можна вважати вечіркою, а тим більше – «веселою».
– А хлопці там були? – зацікавилася мама.
– Ні, – з полегшенням відповіла дочка, позаяк цього разу говорила прямолінійну правду. – Тільки самі дівчата!
Зігнувшись, вона все ж дотяглася до тріснутого фаянсового гриба з червоно горохастим капелюшком і, спішно кинувши в темну рідину по дві ложки, згадала, що Дарина просила гірку каву.
– Це що, був дівич вечір? – розчаровано уточнила мати. – Що ж ви робили? – В її голосі прозвучала негарна підозра. – І з якого дива, питаю, ти її привела об’їдати нас? Це батькова кава! Ти на неї ні копійки не заробила! Ти взагалі утриманка! Зрозуміла?
Підхопивши повні філіжанки, Марійка перелякано відчинила задом двері й мовчки ретирувалася з поля бою, щоб тут же потрапити з вогню та в полум’я.
– Ну, ти даєш! – буркотливо зустріла її Дарина Чуб. – Батьків зовсім не виховуєш! Не можна їх так розпускати! Тобі ж не тринадцять років, аби за кожну відсутність звітувати. І викручуватися зовсім не вмієш. І косметика по нулях!
Вона сиділа на стільці біля підвіконня і, заглядаючи в старе, подряпане люстерко на металевій підставці, діловито стирала з себе залишки гриму за допомогою вати і Марійчиного «Дитячого крему».
– Ти що, цією жирнятиною свій нещасний фейс мастиш? – обурено докорила їй вона.
– Угу.
– Як усе запущено! – Білявка з гоголівським прізвищем іще раз незадоволено оглянула своє обличчя, де на лівій вилиці вже почав проступати великий і образливий синяк, made in «ця сучка», і перемістилася на килим біля Марійчиного ліжка, звично склавши ноги по турецьки.
Повагавшись, Марійка наслідувала її приклад і акуратно поставила філіжанки на підлогу між ними. Дарина ласо відсьорбнула каву.
– Пробач, я цукор… – пробубоніла Марійка.
– Нічого, я і солодку полюбляю. А друзі в тебе є?
– Ні.
– Погано, – зробила висновок Чуб. – Це все тому, що ти така налякана і затуркана. Хоча… – задумливо випнула вона нижню губу. – Знаєш, у мене теж чомусь подруг немає. Ну, так щоб справжніх. Чо ому, цікаво?
– Напевно, тому, – відповіла Марійка, немовби заздалегідь прохаючи вибачення за кожне своє слово, – що ти дуже поривчаста і несподівана. І весела – для тебе життя – це ніби багато багато іграшок. А друзі – вони чекають, що їхній друг ставитиметься до їхніх проблем серйозно.
Дарина завмерла з філіжанкою біля рота і витріщилася на неї, приголомшена і Марійчиним психологічним резюме, і тим, що та взагалі заговорила так довго і виразно.
– Значить, я несерйозна? – скривджено сказала вона.
– Ні, – поспішила втішити її «психолог». – Ти просто дуже дуже жвава, і в тебе ніби як немає часу зупинитись і замислитись. Ось і з тією жінкою ти відразу битися почала, адже можна було сказати…
– Чого ж ти їй не сказала? – визвірилася Землепотрясна Дарина Чуб.
Марійка розгублено кліпнула очима і зламалась.
– Гаразд, проїхали.
Збентежена такою легкою перемогою, Дарина різко відставила порожню філіжанку і, щоб зайняти свої невгамовні руки, підчепила з тумбочки біля ліжка якусь обгорнену газетою книгу.
– Щодо мене ти, напевно, в чомусь маєш рацію. Тільки жінка та, повір, сучка і стерво, яких мало!
– Вона гарна, – сказала Марійка тихо.
– Ага, – неприязно пирхнула Чуб. – Як тигр! Коли дивишся на нього в клітці, думаєш: «Який красень». А коли ніс до носа зіткнешся, – вже тільки про те, чи заряджена в тебе рушниця… О! А це у нас хто?
Марійка заціпеніла. На фотографії, яку Дарина ненароком вивудила з її «Майстра і Маргарити», була знята їхня група. Марійка стояла у другому ряду поруч із Миром і, хоча він обіймав іншу дівчину (ту, що ліворуч), якось у пориві романтичних мріянь обвела їх обличчя – своє і Мира Красавицького – красномовним червоним «сердечком».
– Це твій хлопець? – зраділа Дарина, і обличчя її враз склалось у грайливо розуміючу фізіономію.
– Ні і, – промимрила Марійка, відчайдушно ховаючи очі. – Просто одногрупник.
– Т так, – білявка погасла. – А ти взагалі зустрічаєшся з кимось? Що, взагалі ні з ким? Може, ти ще той… Незаймана? Невже незаймана?! – перелякано закричала Чуб. – Ти що? Це ж страшенно шкідливо! У твоєму віці треба увесь час спати із чоловіками, інакше…
Марійка подивилася на неї так, ніби та несподівано засунула руку їй під спідницю з метою жорстокого зґвалтування.
– Гаразд, – засоромилася Землепотрясна. – Скажи мені краще ось що, Марусю: навіщо ти вчора вночі до музею прийшла?
– Не знаю, – відповіла Марійка щиро (у неї ще не було часу подумати про це). – Я ж тут на ліжку заснула, а прийшла до тями вже там, – розторопно пояснила вона, зрадівши зміні теми.
– Ясненько, – мовила співачка, хоча абсолютно нічого ясного в цьому якраз і не було. – А я в клубі зі сцени зірвалась і помчала, ніби мене тягли… І що ти про все це думаєш? Є якісь версії? – з сумнівом поцікавилася вона.
Марійка посилено закивала у відповідь і поставила незайману філіжанку на тумбочку.
– Не питимеш? – пожвавилася Дарина, хапаючись за другу порцію стимулятора.
Відмовниця швидко хитнула головою.
– Я думаю… – почала вона хоробро.
І зупинилася.
Вона не знала, чи можна сказати хорошій білявці ПРАВДУ?
Але, з іншого боку, хіба мала вона право їй не сказати!
– Я думаю, що та жінка в «Центръ колдовства» була відьмою! – мовила Марійка тремтячим від хвилювання голосом і зіщулилася в очікуванні відповіді.
Білявка сумно дивилася на неї із за філіжанки.
– Ти що, насправді віриш у відьом? – недовірливо спитала вона нарешті й роздратовано почухала кінчик носа. Їй не хотілося кривдити цю дівчину: попри цілу валізу спресованих комплексів, Марійка здавалася Дарині непоганою.
– Зрозумій, якщо відьом немає, все, що сталося з нами, можна пояснити тільки масовим нападом божевілля! – переконано проголосила Марійка.
– Теж варіант, – радісно погодилася білявка.
Хоч як дивно, саме безапеляційність Марійки негайно надихнула її на десяток побічних версій, які раніше чомусь просто не спадали їй на думку!
– Тільки повір мені, я можу відрізнити глюки від реал тайм.
– Ось бачиш!
– Ні, це ти дивися. – Дарина самовдоволено виставила вперед міцну пухку долоньку і, побіжно помилувавшись своїми чудовими нігтями, демонстративно загнула великий палець. – По перше, тітка, яка начебто померла у нас на очах, могла бути або довбаною, або просто хворою, або, що скоріше за все, спеціально цю виставу розіграла. А я ж не лікар, пульс на шиї могла і не промацати. Правильно?
– Ні, – спростувала Марійка. – Вона по стелі повзала!
– Цирковий трюк! Може, там скобочки які небудь непомітні були.
– А звуки?
– Магнітофон.
– А вітер?
– Вітродуй. У нас такий за кулісами стоїть. А є ще машини для дощу та снігу.
– А те, що ми вночі на гору прибігли?
– Гіпноз, – негайно знайшла собі раду Дарина, остаточно впадаючи в кураж суперечки. – Гіпноз, між іншим, – науково доведений факт! Ти коли небудь на сеансах Кашпіровського була? А я була. Там люди штабелями падають. І ця тітка теж могла бути Кашпіровська. – Вона задоволено загнула вказівний палець і помахала трьома з решти.
– А вогонь, в якому вона перед нами з’явилася, теж можна пояснити? – спитала Марійка вже більш невпевнено.
– Легко! Це спецефект! Ти коли небудь по телику дивилась, як фільм знімається? Там люди теж у вогні біжать, навкруги все горить, вибухає. А насправді ці вибухи – на зразок бенгальського вогню, не страшні. – Дарина гордо загнула безіменний палець. – Ну, що ми ще маємо?!
– Ще ми маємо книгу, яка впала просто з неба!
– Ну, книги ми, по перше, вже не маємо – поцупила ця сучка! А по друге, тобто вже по четверте, про небо забудь. Її хтось ззаду зі сходів музею кинув, коли ми на цю тітку витріщалися. Вона нам на голови – бах, ми у відрубі, а він – у шоколаді. Коперфілд чортів! – Дарина зробила мальовничий жест рукою тепер уже з самим мізинцем, що зневажливо стирчав.
– Але в нас виросли нігті й волосся, – кисло нагадала Марійка. Винятково для годиться – вона вже знала: її співрозмовниця, що глибоко петрала у предметі, знайде пояснення й цьому.
– Не ображайся, Марусю, – мовила протягло Дарина, – але в усьому Києві лише ти, напевно, ще не знаєш, що волосся та нігті можна наростити. – Вона мовчки покрутила значущим кулачком, на якому вже закінчилися пальці.
– Правда? Як? – простодушно здивувалася Марійка.
– Довго пояснювати. До речі…
Дарина знову підскочила до круглого люстерка і, нахилившись, спробувала оглянути в себе на голові симптоматичну кіску, на якій трималися нарощені кучері. Хоча й уявляла собі украй смутно: якому дурневі знадобилося розплітати й заплітати наново її мало не сто кіс, аби додати туди зайві тридцять сантиметрів?
Не знайшовши на своїй маківці ніяких ознак перукарського втручання, Чуб перескочила до Марійки й безцеремонно обмацала її перманент.
– Дивно, – спантеличено зробила висновок вона. – Але, можливо, це якісь нові технології.
– Але навіщо, – з прикрістю скрикнула та, – навіщо комусь знадобилося робити все це?
– Оце запитання! – кивнула білявка поважно. – Але якщо ми не знаємо на нього відповіді, це ще не означає, що її немає?
– Логічно, – погодилась Ковальова, що завжди схилялася перед логікою.
– От і поміркуймо логічно, – пожвавилася Дарина. – Ми ввалилися в той кабінет утрьох абсолютно випадково. Значить, шоу було розраховане на когось одного. Логічно?
– Так, – повторила улюблене слово Марійка.
– Тоді на кого? Кому ти потрібна, Марусю? І що з мене взяти, крім аналізів? А те стерво – вона ж багата. «Вольво», шофер, діамантики, білизна на ній була дуже недешева. І з усього видно: не дружина чиясь – сама в бізнесі. Може, хтось заводик або там магазинчик у неї хоче відхапати і для цього мізки їй закручує. Ти ж у цій справі не тямиш?
Марійка зітхнула.
– Я також, – заспокоїла її Дарина. – Але стовідсотково – це не наші, а її проблеми. Точно! – підтвердила вона, схоже, повністю заспокоївши себе своїм аналітичним висновком.
Марійка, навпаки, готова була розридатися від такого реалістичного пояснення подій. Надзвичайне диво, що сталося з нею вперше в житті, раптом розтало без сліду.
– Ну у у, не засмучуйся, – просюсюкала повагом добра Дарина, побачивши пониклу маківку своєї повірниці по пригодах. – Ти що, і справді повірила, що ми відьмами стали? А чому? Ну розкажи, – неспокійно засмикала вона Марійку за плече. – Мені, правда, цікаво! Врешті решт, – остаточно здалася вона, жалісливо дивлячись на засмучений Марійчин ніс, – ми мусимо розглянути всі версії.
– Я читала… – безнадійно шморгнула носом Марійка.
– Що? – підбадьорила її Дарина, щосили зображуючи величезну цікавість.
– Читала, що відьма, помираючи, не може понести свою силу з собою і корчитиметься в страшних муках доти, поки не передасть її учневі. Якщо це… припустімо… так… то все відразу сходиться! Адже коли ми зайшли до кабінету, Килина явно була при смерті. І в неї просто не було іншого виходу. Та вона й сама сказала: «Мені довелося віддати свою владу вам!»
– І після цього ми всі відразу стали відьмами? І ти, і я, і ця сучка? – вже з непідробною цікавістю уточнила Дарина Чуб.
Вона ще раз оцінила свої прекрасні нігті й мрійно видихнула:
– А круто було б! Шкода, що так не буває! Відьми – це так, забобони…
– Усі народні забобони, – поблажливо прорекла забобонна Марійка, підбадьорена увагою своєї невеликої аудиторії, – мають реальну основу. Наприклад, у казках усіх народів світу присутній так званий дракон або змій. Так от, усе це відгомони нашої стародавньої пам’яті про динозаврів!
– Гаразд, о’кей, – несподівано погодилася Чуб, – припустімо, що ми – відьми. Як дізнатися, правда це чи ні? У відьом є якісь особливі прикмети? Ти щось іще про них знаєш?
Марійка зраділо кинулася до свого письмового столу.
– Ось у Чуба… До речі, – підлестилася вона, – не твій родич?
– Дай сюди! – несподівано рознервувалася Дарина, вихоплюючи з Марійчиних рук кволу брошуру, на обкладинці якої взялася в боки «жвава» молодиця із рясним намистом на грудях. – Слухай, і насправді мій, напевно. А. А. – Андрій Андрійович! Він у мене професором був! Тільки помер давно. І книжок його вдома немає. Він – татів тато, а батьки сто років як розбіглися… Ну, привіт, діду! Ось і побачилися, – розчулено привітала вона предка.
Ввічливо ушанувавши пам’ять Дарининого діда хвилиною мовчання, Марійка експропріювала в неї видання й розгорнула на позначеному закладкою розділі.
– Головною ознакою відьми, – з пафосом прочитала вона, – є хвіст!
– Що що?
– Невеликий тілесний відросток ззаду.
– А а… – Чуб мимоволі поторкала себе нижче спини.
І раптом, стрепенувшись, почала знервовано обмацувати свої сідниці.
– Марійко, будь другом, подивися! – безтямно заволала вона. – Що в мене там у трусах теліпається? Лишенько, тільки не це! Хвоста я вже не переживу…
Просвітниця невідкладно підповзла до неї і, конфузливо відтягнувши трохи донизу труси Дарини, старанно оглянула рожеву, округлу і послужливо випнуту сідницю.
– Це прищик, – із полегшенням сказала вона, почервонівши, як херсонський помідор, од цієї незвичної інтимної процедури. – Простудний, напевно. Ми ж на землі спали.

* * *

Одлипнувши від замкової щілини, Марійчина мати гордовито попрямувала по коридору, ні секунди не сумніваючись у тому, що вона і не думала підглядати – просто проходила мимо й інстинктивно відреагувала на підозріло гучний крик.
Улетівши до кухні, Ганна Миколаївна збуджено затопталася на місці. Чоловік повернувся з виклику о п’ятій ранку і був утомлений і похмурий. Він прокинувся десять хвилин тому, хрипко запитав: «Марійка вдома?», «Де була?», «З одногрупниками?» і, отримавши у відповідь: «Так», «Каже, на вечірці», «Ні», присік її подальші натякання про надіту на парі піжаму і безвісти зниклий велосипед нервовим: «Та помовч ти, Христа ради!» І тепер похмуро й мовчки дивився на екран чорно білого телевізора, чекаючи випуску новин і байдуже сьорбаючи свою каву з персональної філіжанки з написом «Володя». Ковтав і знову напружено зціплював зуби, неначе у роті в нього лежала якась в’язка важка злість, яку він ніяк не міг запити.
Мати знала: в такому настрої його краще не чіпати. Але…
– Ні, ти мусиш мене послухати! – несподівано заторохтіла вона, з ходу компенсуючи собі десять хвилин принизливого терпіння. – Вона твоя дочка! А ти знаєш, кого вона в будинок привела? Повії шмат! Патли, як у папуаски! Сережка в носі! А замість майки – ліфчик! І ще каже мені: «Я – співачка!» – верескливо відразливо передражнила вона Дарину Чуб. – А Марійка з нею заявилася така, що не впізнати. Уся в кучерях і одягнена біс його зна в що. А на вечірці тій самі дівчата були! Я відразу не допетрала… А виявляється, он воно що! – Мати знизила голос до панічного шепоту: – Марійка наша – лесбіянка! Ти чуєш, батьку? Ось чого в неї мужиків не було. А як зняли вінець безшлюбності, відразу й поперло. Господи, що ж це робиться, га? Може, назад його надіти?
– Іди геть від мене, Ганно, – відмахнувся Володимир Сергійович. – Що ти верзеш? Слухати гидко.
– Я знаю, що кажу! – ображено верескнула мати. – Ти знаєш, чим вони там, в її кімнаті, займаються? Одна одній під спідниці у труси заглядають!
– Знову шпигувала! – розсердився Сергійович. – Та відстань ти, нарешті, від дівки! Усе життя її мордуєш. Школу з медаллю закінчила, в аспірантуру йде, – а тобі все не так.
– Звичайно, – скипіла мама. – Вона твоя улюбленка! А ти спитай у неї краще, куди вона велосипед поділа? Мабуть, ця шльондра її й намовила речі з будинку виносити.
– Та замовкнеш ти нарешті чи ні? – Батько голосно ляснув долонею по столу і загрозливо підвівся на повний зріст. – Веди її сюди! Я сам із нею поговорю! Все одно потрібно…
Він не закінчив пропозиції. І Ганна Миколаївна вимогливо подивилася на нього, намагаючись визначити, який саме з її аргументів таки справив на нього потрібну дію.
– Ти ж тільки не дуже, – невпевнено сказала про всяк випадок вона. – Ременем не треба.
Володимир Сергійович стражденно скривився.
Старший син Дмитро і насправді діставав од нього іноді на горіхи, але Марійку він за все своє життя не торкнув і пальцем. Добра, слухняна, старанна дитина – таку тільки до рани прикладати.
– Залиш нас, – категорично гаркнув він, коли за кілька хвилин дружина привела до нього розгублену дочку. Та перелякано моргала: хоч яким коротким був їхній хрущовський коридор, по дорозі сюди мати встигла застрахати її батьківським гнівом.
– Послухай, – зробивши дружині застережний жест рукою, батько взяв Марійку за сутуле передпліччя і повів на балкон – далі від усюдисущих материнських вух. – Ти, Мурзику, на матір не сильно реагуй. Знаєш, яка вона в нас: сам п’ю, сам гуляю, сам стелюся, сам лягаю. Сама придумає – сама злякається. А ти вже доросла, тобі треба і погуляти, і повеселитись. Я в молодості сам раз на суперечку з мосту на Труханів острів стрибнув. Уявляєш? – Володимир Сергійович говорив про це швидко і зібгано, як про щось неважливе і несерйозне. І раптом спитав: – А скажи мені, Мурзику, ти з іншими студентами дружиш?
– Ні, – негативно похитала головою дочка, дивуючись такому дитячому запитанню.
– Зовсім?
– Ні, ні з ким не дружу, – підтвердила вона.
– А ці дівчатка, з якими ти вчора, вони хто?
– Дарина – співачка, в нічному клубі співає. А друга… – Марійка пригадала Даринину характеристику гарної чорнявки. – Вона бізнесом займається. І не зовсім дівчинка – їй уже років тридцять, напевно.
– Ну що ж, хороша компанія, – схвалив тато, і в його висновку почулося незрозуміле полегшення. Він посміхнувся невдало і непереконливо й заговорив знову, і стало видно, що тепер слова даються йому дуже важко: – А ти ніколи не чула, доцю, щоб у вас у групі або в інституті хтось говорив про дігерів? Ну, про тих, які по підземних печерах лазять?
– Ні, ніколи, – марно спробувала пригадати та.
– А Маргариту Боєць ти знаєш?
– Звичайно, вона ж зі мною в одній групі навчається. А хіба Рита по печерах? – Виходячи з того, що Марійка знала про красуню Риту, ту цікавили тільки гострокутні повороти моди, багаті прихильники та нічні клуби. Уявити собі, як Маргарита Боєць у своїх кокетливих, прикрашених манірними малиновими смужками босоніжках спускається в якусь загиджену київську печеру, Марійка не могла. – Та навряд, – недовірливо струсонула вона набутими кучерями.
– А ти з нею близько була знайома, Мурзику?
Батько пронизливо подивився на дочку, неначе не вірив їй чи не наважувався сказати щось важливе, не розраховане на дітей старшого студентського віку.
– Ні, ми навіть жодного разу не розмовляли, – соромливо зізналася Марійка. – А що?
– Гаразд, Мурзику, ти все одно дізнаєшся, – безрадісно зітхнув тато. – Сьогодні вночі ми знайшли твою одногрупницю в Кирилівській церкві. Мертвою. І сумку її зі студентським квитком знайшли, по ньому і впізнали.
– Як? – вирвалось у Ковальової. – Риту?
– Убили її, – похмуро сказав батько. – Ці самі дігери сатаністи й убили. У у, потраплять вони мені ще до рук, сволоцюги! Уб’ю гадів! – Він із ненавистю вдарив кулаком по поруччях балкона, які хворобливо здригнулися під його важкою рукою. – І запам’ятай, доцю, коли ти що в інституті про них почуєш, одразу мені кажи! А якщо хто, наприклад Красавицький твій, тебе покличе по підземних ходах розгулювати, – тим більше. Зрозуміла?! Ніколи, ні за що в Кирилівку ні ногою!
І тут Марійчине обличчя само собою скривилось і захлипало.
Вона погано знала Риту, й та ніколи не подобалася їй – але вона знала її живою. Смерть досі милосердно обминала Марійку – всі її родичі, включаючи обох бабусь, були, слава Богу, живі та здорові. І зараз, засмикана і збуджена стресами приємними й не дуже, осовіла від опівнічних пильнувань під чорним небом, прибита незаперечною заявою Дарини «позаяк хвоста немає, значить, вибач, ми не відьми», на яке вона, спасувавши, не знайшлася що відповісти, – Марійка виявилась абсолютно беззахисною перед цим. І заплакала вголос, тручи кулаками очі та щоки, від того, до чого ніяк не готувало її життя, передбачуване і нудне, і спокійне, як багато разів бачений фільм, репліки з якого ти можеш говорити замість акторів.
Тато спробував погладити її по голові, але, засоромившись себе самої, Марійка ухилилася від його долоні й кинулася геть, затуливши обома руками рот, із якого вихоплювався жалісливий плач.
Володимир Сергійович повернувся на кухню і, не стримавшись, люто хвицнув ногою безневинний табурет, брутально матюкнувшись уголос.
– Ні, не треба, Володю, не треба! – заволала мати, вбігаючи й судомно хапаючи його за рукав домашньої сорочки. – Вона й так уже заливається… Пожалій її, батьку! Нехай краще Марійка буде лесбіянкою, ніж старою дівою!

Зі щоденника N  
Ви замислювалися, чи здатні ви вбити? 
І я знаю, що ви відповіли собі на це запитання: «Заради захисту власного життя, життя своїх дітей і батьків…». Але ваше «так» із обмовкою означає одне: ви нічим не відрізняєтеся від тварин. І хижаки не вбивають без необхідності. Вони захищають своє життя і життя дітей. Вони просто хочуть їсти. 
І ви різнитеся від них лише тим, що на ваш основний інстинкт самозбереження накладено тисячі табу. Природність убивства скута законом, мораллю та релігією і навіть психікою, зґвалтованою з самого дитинства незаперечним: «Не можна!» 
Але потреба вбивати існує в кожному з нас. 
«Я вб’ю його!» – безсило кричимо ми гніваючись. І десятки нереалізованих убивств роз’їдають нам шлунок нервовими виразками. І кожне самогубство – це непогамоване вбивство. Тому що ми вбиваємо себе, не в змозі знищити іншого… 

Розділ сьомий,
у якому Катя стає дуже ввічливою 

Чи не сюди рвався Гітлер? І навіщо у вересні 1941 р. нас відвідав спадкоємець таємних знань і рицарських орденів фюрер СС Гайнріх Гіммлер? …Його візити завжди переслідували скоріше окультні, аніж військові цілі.
Д. Вовк, А. Стєклов. «Деякі київські таємниці»

Тримаючи під пахвою згорток із книгою, Катя, сіра й зосереджена, зі стиснутим у нитку ротом, з’явилась у дверях антикварного салону «Модерн» на Великій Васильківській.
– Катерино Михайлівно, – враз підхопився директор, що вже чекав її біля входу на масивній модернівській канапі – незмінному та непродажному символові їхнього закладу. – Давненько вас не було! Я після вашого дзвінка всі справи відклав. Ви ж у нас купувальниця дорога і найдорогоцінніша…
У директора були сиве волосся й моложаві тугі щоки. Він подобався жінкам.
– Я хочу вам дещо показати, – скам’яніло сказала йому «дорога і найдорогоцінніша».
– Заходьте, заходьте, – заметушився той, ввічливо направляючи її до свого кабінету. – Кава? Чай? Сік бажаєте?
Старосвітські пасажі в його розмові, принадні для нинішньої «купецької верстви», що вже почала пхатися в аристократи, були гарантованим способом нараховувати зайві десять відсотків за «дивовижну ауру цього закладу». Але «дорога» відповісти йому не бажала.
Вона діловито виклала на директорський стіл величезний згорток, похмуро повела в його бік соболиними бровами й лаконічно оповістила сивого про мету свого візиту.
– Ви, Вікторе Арнольдовичу, професіонал екстра класу. Що ви можете сказати мені про цю річ?
Директор розуміюче кивнув і почав акуратно знімати з непрезентованої речі клейончастий покрив кулька.
– А ви, я бачу, зачіску нову зробили, – спробував він розрядити атмосферу. Але клієнтка ще більше почорніла обличчям і промовчала.
Довгі чорні пасма були гладко зализані назад і туго стягнуті резинкою: Катя ненавиділа, коли волосся заважає й лізе в обличчя. Але зараз у неї були особливі підстави ненавидіти їх удвічі більше.
Тепер вона розуміла, що дратувало її з тієї самої миті, як вона опритомніла біля сходинок музею в драній білизні та розкремсаних мереживних панчохах. І в її розжареній голові раптом завелася слабовільна думка про жарознижуючу й затишну пухову ковдру. Вона хвора, однозначно хвора і вимотана до межі! Їй треба лягти в ліжко, заплющити очі, відключити телефон. І все зникне.
Але ж не зникне!
Її волосся – реальність. І нігті, і безумна ніч, і книга, і лист, і той, хто прислав його з дресированим птахом.
Проте варто було їй прочитати саме послання, як застрашливе відчуття неможливості того, що відбувається, зникло, немов каламутна омана.
«Не бійтеся, Василь не заподіє вам лиха! Він допоможе», – ця цілком прагматична обіцянка втихомирити розгніваного Василя Федоровича в нагороду за участь у розгульному нічному шабаші вмить привела її до тями.
Що ж. Чоловіки постійно закохувалися в Катю, і, якби з’явилася вона на світ за часів інквізиції, її б спалили на вогнищі першою лише за те, що, поглянувши на неї, вони поводилися так, ніби обпилися двадцятьма літрами горілки й роками не могли протверезіти. І тепер хтось із них, хто надивився американської «Гри» , пропонує їй таким інфернально шикарним способом свій прутень і серце – хтось, хто уявив себе Богом і дияволом в одній особі, досить сильний і забезпечений, аби прибити лисого кабана одним пальцем і вибудувати таку складну гру на шахівниці.
А тому – небезпечний!
Як і будь який божевільний, очманілий від власної вседозволеності.
«Хай йому біс, адже вони вкололи мені там якийсь гормональний препарат для росту волосся! Напевно шкідливий і заборонений, інакше його б уже використали в усіх салонах. Він – божевільний… І ще не факт, що я його знаю».
По дорозі сюди Катя перебрала в думці всіх високопоставлених К. і Д., але не змогла згадати нікого, хто б відповідав такому психологічному портрету.
Але до 7 го у неї ще був час. І давати слабину і пхатися на чиюсь квартиру в центрі, щоб отримати роз’яснення в обмін на її жіночу «ввічливість із Ним», Катя не збиралася. З «Ним» – означало з третім!
«Вони що ж, по колу пустити мене хочуть?»
Гра, в яку її втягнули мимоволі, була з біса слизькою та безжальною. На війні як на війні. Її не збиралися щадити.
«Догралася, дурка!»
Катя жалісливо вчепилась у своє праве передпліччя, кривлячись від неприємних спогадів. Директор, якому мимоволі передалася нервозність клієнтки, вже з метушливою цікавістю оглядав темношкіру книгу.
– Я хочу знати про цю річ усе! – рішуче оголосила Катя. – В якій майстерні могли зробити цю підробку? Хто найбільш вірогідний виконавець? Чи можна його знайти? Замовлення, скоріше за все, було виконано зовсім нещодавно.
Експерт підвів на неї здивовані очі.
– Але, Катерино Михайлівно, – збентежено мовив він, – це зовсім не підробка. Річ дуже і дуже давня. Диво, що вона так чудово збереглася Схоже на Середньовіччя. А може…
– Ви що ж, знущаєтеся наді мною? Ця книга написана сучасною мовою, без усяких там «твердих знаків»! Вона навіть не дореволюційна, – зневажливо осадила його Катерина.
Але директор, який, за логікою речей, зобов’язаний був негайно посипати голову попелом, засоромившись такого неприпустимого професійного ляпу, чомусь лише з сумнівом подивився на неї і, намагаючись оживити скислу посмішку на своєму обличчі, боязко і єлейно засперечався:
– Голубонько моя, Катерино Михайлівно, ви помиляєтеся. Цю книгу написано давньоруською мовою і від руки.
– Але я сама її читала! – Безглузда директорська впертість розлютила Катерину. Вона обурено підвелася з крісла, підійшла до столу і, бажаючи раз і назавжди покінчити з цим непорозумінням, що застопорило справу, неприязно тицьнула пальцем у першу ліпшу сторінку:
– «Помни, Ясная Киевица, что право твое вершить…»
Посмішка Віктора Арнольдовича конвульсивно сіпнулась і щезла.
Він нервово вгледівся в текст, поворушив губами і приголомшено поклав руку собі на груди.
– Не може бути, – отетеріло мовив він. – Або ви розігруєте мене, або… – Директор несподівано потеплів і з надією подивився на неї. – Може, розігруєте, га, Катерино Михайлівно?
– Що? – звела брови вона.
Її гнів несподівано відступив і терпляче став у чергу. З Віктором Арнольдовичем, незмінно підтягнутим, лощеним і світським, який чітко усвідомлював межі, прокреслені навколо його гонорових клієнтів, і ніколи не переступав цю невидиму риску, діялося щось дивне і підозріле. І в Каті з’явилась ідея.
– Не зрозуміла. Поясніть! – сухо наказала вона.
– З іншого боку, – тривожно сказав Арнольдович сам собі, – не могли ж ви вивчити її напам’ять. – Він зам’явся і раболіпно підлесливо пробелькотав: – Чи можу я попросити вас прочитати мені ще щось, там, де я вкажу?
– Але після цього я отримаю від вас повне і вичерпне пояснення! – безапеляційно констатувала Катя.
Директор радісно закивав, погоджуючись, і, підсунувши їй книгу, почав перегортати навмання товсті, негнучкі сторінки збудженими, догідливими руками.
– «Высуши тоску, Ясная Киевица», «Когда луна впервые взойдет весной», «Ты – его закон, но есть законы и для тебя», – слухняно прочитала Катя три уривки в різних місцях. – І що тепер? – уточнила вона деспотично.
– Так так… Чарівно, чарівно.
Директор раптом дивно заспокоївся мертвим і блідим спокоєм, і, знову зробившись машинально ввічливим, галантно підсунув їй крісло. Потім, притримавши її наступне запитання жестом руки, підійшов до невеликої шафи XIX століття, заставленої показними позолоченими палітурками нескінченного словника Брокгауза і Єфрона, відчинив дверцята нижньої секції та, порившись у купі паперів, витягнув убогу брошуру київського розливу з українською молодицею на обкладинці. Розгорнув, прочитав, кивнув і безсило опустив руки.
– Гаразд, – мовив він негарним і хрипким голосом. – Останнє запитання, дорогоцінна Катерино Михайлівно. Можу я запитати, звідки у вас ця річ?
– Не можете! – відрізала Катя, але тут же зрадила своє рішення. – Дісталася від бабусі.
– Від вашої рідної бабусі? – навіщось перепитав він.
– Так, від моєї рідної бабусі. А що?
– А ким, вибачте, була ваша бабуся?
– Вчителькою! – погрозливо пророкотала Катя. – Яке це має відношення до книги? Я взагалі її погано пам’ятаю.
– Погано пам’ятаєте? Тоді це багато що пояснює, – закивав Віктор Арнольдович, як іграшковий бовванчик.
– Що, пробачте, це пояснює? Ви мені дасте відповідь на запитання чи ні?! – вже неприховано заволала Катерина.
– Заспокойтеся, Катерино Михайлівно, заспокойтеся, – механічно замахав на неї руками він, немовби намагаючись погасити полум’я, що зненацька шугонуло на нього. – Якщо у вас була така бабуся, вам краще зайвий раз не нервуватися. Вибачте мені, дорогоцінна Катерино Михайлівно, але я мушу сказати вам надзвичайно важливу річ. Ця книга практично безцінна!
– І яка ж її ціна? – конкретизувала Катя.
– Важко сказати відразу.
– Скажіть приблизно.
– Якщо це справді та сама книга… – вона побачила, що на його чолі, що розгладилось, виступив холодний і жалюгідний піт, – навряд чи на території України знайдеться покупець, здатний сплатити її істинну вартість. Але за кордоном такі аматори є. Утім, це, мабуть, не має значення, оскільки її все одно не можна продати. Згідно з легендою, цю річ неможливо вивезти з Києва.
– Ви глузуєте з мене?! – спалахнула Катерина.
– Аж ніяк, – мовив він із гідністю небіжчика в труні. – Просто якщо це справді та сама книга, яку згадує професор Чуб, то це легендарна книга українських Києвиць, у якій зібрано всі язичницькі та пост язичницькі обряди й заклинання. Це дуже давня й дуже страшна магія роду, що почав своє існування ще до заснування Київської Русі. В усякому разі, так написано у Чуба, – пояснив він тужливо. – Отож, звичайно, у світі знайдуться цінителі таких раритетів. А з поміж них є і мільйонери, і мільярдери.
– Вона так дорого коштує? – з неприязню зіщулилася Дображанська.
І думка, що зародилася в ділянці її потилиці, сформувалася негайно в конкретне й неприємне запитання: «Він із Ними заодно? Чи могли Вони розрахувати, що я відразу кинуся до нього? Так, легко!»
– На світі, голубонько моя, Катерино Михайлівно, є чимало людей, що заграють із сатаною, – озвався директор скорботно. – І деякі з них сповідують цю релігію дуже серйозно. Думаю, років сімдесят тому відомий вам Адольф Гітлер віддав би за вашу книгу третину своєї країни. Недаремно його прибічники вивозили наш чорнозем вагонами.
– Чорнозем? – збентежив Катю такий нелогічний перехід на сільськогосподарські теми.
– Уся справа в землі. Так стверджує Чуб… І такі, як він, будуть завжди.
– Так ви можете знайти мені покупця?
– У вас є потреба в грошах? – відчужено поцікавився підкуплений директор.
Катя мовчки кивнула, чекаючи продовження.
– Але на таку угоду знадобиться багато часу, – понуро мовив Віктор Арнольдович. – Крім того, доведеться провести експертизу, щоб установити істинний вік книги. Що ж до її достовірності в іншому плані, тут нам довідок ніхто не дасть, але я впевнений.
– А чому, власне, ви так упевнені? – процідила вона, через силу маскуючи гнів.
– Тому, голубонько моя, Катерино Михайлівно, – відповів директор глухо, – що я знаю вас уже три роки. Досить добре, щоб зрозуміти: ви неймовірно зайнята людина і ніколи не зубритимете напам’ять шістсот сторінок малозрозумілого тексту тільки для того, щоб посміятися з такого старого, як я!
– Це не відповідь, – спокійно зауважила Катерина.
– Що ж, я дам відповідь, – стомлено погодився він. – В описі цієї книги у професора Чуба значиться, що істинна Києвиця прочитає її без зусиль, навіть якщо за волею долі вона народиться в чужій країні й не буде навчена рідній мові. – Він простягнув їй барвисту брошуру й байдуже підкреслив нігтем згаданий абзац.
– А що таке Києвиця? – відреагувала нарешті на незнайоме слово Катя.
– Києвиця, – ввічливо пояснив директор, – походить від слова «Київ» і означає – відьма. Я можу показати вам у словнику Даля.
– Не треба, – медоточиво сказала Дображанська. – Я вам вірю.

* * *

Згусток маячного жару під Катиним чолом ставав дедалі тяжчим і гіршим. І в неї з’явилося безглузде почуття, ніби саме голова й заважає їй думати.
Але вона не здавалася. Ні!
Усе було сплановано ретельно і заздалегідь! Вони підкупили її секретарку або заступника й були детально обізнані з проблемами конкуруючого супермаркету. Її підкуплений шофер спеціально проїхав косметичний салон. (А підкуплений булижник, – іронічно засперечався з Катею її здоровий глузд, – спеціально кинувся їй під ноги, щоб, спіткнувшись, вона уткнулася носом в обіцянку навести причину на заклятих ворогів!) Але Катя тільки рішуче хитнула головою. Можливо, «Центръ Старокiевскаго колдовства» був лише одним зі шматочків сиру в численних мишоловках, розставлених на її шляху, і, якби не звернула вона туди, завтра отримала б цю книгу поштою у вигляді спадку від покійної бабусі…
А потім, як Вони і прорахували, подалася б усе до того ж Арнольдовича, який мав вивести її на наступного «гравця».
«Вони що ж, за дурку мене тримають?!» – невимовно образилася Катерина.
Але Катя дуркою не була – і тому не закричала, не затупала ногами і не закликала у свідки продавців. Невідомий К. Д. напевно чекав од неї саме цієї реакції. Але вона його розчарувала. І, люб’язно погодившись із підкупленим директором, що її бабуся – відьма, а книжковий текст здатний мімікрувати на очах, залежно від того, чи відчуває він до тих, що читають, родинні почуття, безпристрасно прийняла пропозицію («враховуючи вашу потребу в грошах») зупинитися на тимчасовому компромісному варіанті. І організувати їй зустріч із якимсь громадянином світу, що мешкає в граді Києві та якого може зацікавити можливість переписати текст її книги за п’ятдесят (!!!) тисяч доларів.
Ні, не за дурку, – вони тримають її за дурку з дурок!
Прикрості, як завжди, липнули одна до одної – по дорозі з центру новеньке «вольво» Каті раптом голосно чхнуло і затихло. І поки вона намагалася перегризти шию шоферові Гені, звинувативши того в безладному ставленні до вісімдесятитисячної машини, ловила таксі та стирчала в непролазній пробці, розторопний Арнольдович устиг подзвонити їй на мобільний і бадьоро повідомити, що іноземець згоден і готовий прийти хоч зараз.
– А гроші він готівкою платитиме? – поцікавилася Катя, стримуючи сатиричний смішок.
– Можу сказати одне, – серйозно запевнив її директор, – ви отримаєте їх неодмінно. Добродії, подібні до нього, що набили руку на пактах із дияволом, ніколи не порушують цих кровних зобов’язань… Тим більше, він уже знає, ким була ваша бабуся!
– Біс із нею, з моєю бабусею! – вилаялася Катерина. – За півгодини чекаю вас у себе.
«Зараз циркача мені притягне. І той у мене на очах перетворить бакси на череп’я», – криво посміхнулася вона.
Усі їхні дива були шиті білими нитками й розраховані винятково на дебілів. Але масштаби цієї гри лякали її чимдалі більше. Вона не розуміла, чого Вони домагаються. Навіщо зводять її з розуму?
Але було б значно гірше, коли б відповідь таїлася в самому запитанні, і якийсь К. Д. вирішив послідовно довести її до безумства.
Якийсь закоханий або, що набагато гірше, той, що ненавидить її до похітливості!
Хтось, кого звела з розуму вона, або, що іще гірше, справді божевільний!
– Ганно, – наказала Катя, діставшись свого столу на Андріївськім узвозі. – Запросіть мого заступника. І самі зайдіть сюди на хвилинку. Ні, стривайте… Усе скасовується.
Вона не мала наміру ризикувати!
Минувши свою скуплену оптом (?) приймальню, начальниця зайшла в ліфт, задумливо погладила кнопки і, натиснувши одну з них, поїхала на найбожевільніший поверх, тимчасово окупований прес центром відомого музичного фестивалю.
Там Катя оцінююче понишпорила очима в клоаці шоу бізнесу й вивудила із загального сміття та хаосу малолітню жуйну дівулю з червоним рюкзаком за плечима.
– Можна вас на хвилину? – звернулася до неї Дображанська.
Дівуля засмикано кивнула і відійшла вбік.
– Ви журналістка? – На грудях дівулі висів запаяний у пластик «бедж».
– Так, а що? – відповіла та, прожовуючи слова разом із жуйкою.
– Ви тут працюєте?
– Ні, за акредитацією зайшла. А що?
– Хочете заробити сто доларів?
– Як? – понуро спитала журналістка. – Про кого писати?
– Ні ні, – майже лагідно пояснила їй Катя. – Мені треба, щоб ви піднялися до мене в кабінет і висловили свою неупереджену думку про одну річ. А то мої співробітники… – Вона зневажливо махнула рукою, супроводжуючи цей жест відповідним скептичним висловом. – Мені важливо знати свіжий погляд зовсім сторонньої людини. Мій офіс тут, на кілька поверхів вище.
– І все? – вдоволено заусміхалася дівуля.
– Усе.
Вони не зволікаючи піднялися вгору. Причому малолітка уперто терзала зубами свою гумку і з цікавістю поглядала на Дображанську – було видно, що запропонована нею місія здалася журналістці принадною.
Дівчина зарозуміло подивилася на секретарку, що не удостоїлася начальницької довіри, і, опинившись в кабінеті, набрала підкреслено серйозного вигляду.
– Ідіть сюди, – покликала її Катя до столу, на якому лежала «практично безцінна» підробка. – Ви можете прочитати, що тут написано?
Дівиця старанно вгледілась і здивовано наморщила лоба.
– Ні, – відповіла вона ввічливо. – Тут по старому.
– А ви спробуйте, – знервовано попросила її Катерина. – Це ж російська мова… Вірно?
Журналістка здивовано смикнула підборіддям, діловито сплюнула жуйку в кулак і спробувала чесно відпрацювати обіцяну сотню.
– «Он іже, відевші гібєль єя от дємона плакохуся зєло», – з натугою прозатиналася вона і запитально подивилася на Катю. – Ще?
Замість відповіді та простягнула їй красивий хрусткий папірець і мовчки вказала на двері затиснутою в руці сумкою.
Слів у неї більше не було. Почуттів і висновків – теж. Усе, що становило в сукупності Катине «Я», миттєво оголосило страйк, відмовляючись прийняти єдино можливий – абсолютно неможливий висновок: цю випадкову, вивуджену нею навмання малолітку ніхто не міг вирахувати й підкупити. А значить, книга справді написана мовою Нестора, і справді лише вона сама… І, отже, має рацію Арнольдович…
Але цей висновок, що невблаганно височів у кінці нехитрих логічних висновків, так і залишився за воротами Катиної свідомості, обложеної загрозливою здоровому глузду низкою фактів. І вона не мала наміру здавати їм фортецю, навіть якщо в неї кінчиться їжа та вода, й доведеться їсти собак і щурів.
– Катерино Михайлівно, – проспівав на столі спотворений голос секретарки. – До вас відвідувачі. Віктор Арнольдович і…
– Просіть, – відчужено озвалася шефиня.
Замість зниклого у дверях червоного рюкзака з’явилися тугі, вже порожевілі в передчутті жирних відсотків директорські щоки в супроводі високого сорокалітнього чоловіка із непроникненим, як сейф, обличчям.
– Дозвольте представити, Адріан Маркато, – пролинув повз її праве вухо голос директора. Але прізвище іноземця розчинилося в повітрі димом, перш ніж Катя встигла його усвідомити.
Вона машинально завважила: черевики Адріана, що залишився безпрізвищним, із натуральної зміїної шкіри і коштують, напевно…
«Ох, не має значення».
Коротко, але підкреслено шанобливо кивнувши їй, «сейф» проїхав прямо до столу і обійняв книгу нетерплячими руками.
– This is it! – сказав Адріан.
А потім Катя почула страшний нелюдський крик і побачила, що Адріан горить, і горить книга, і стіл, і картина над ним, немов її облили струменем бензину. І, відлетівши до стіни, ударившись плечем, збожеволівши, кинулася геть.

* * *

За сорок сім хвилин у порожній і лункий хол «Центра Старокіевскаго колдовства на Подоль» увійшла довговолоса пані із сірим гоструватим обличчям і порожніми застиглими очима.
У віконці реєстратури сиділа знайома хирлява дівуля з учорашнім недочитаним детективом, що суттєво схуд із правого боку.
– Здрастуйте, – звернулася до неї Катя зовсім невластивим їй увічливим голосом. – Я – Леся Українка.
– Та невже! – недовірливо гмикнула дівчина.
– Пробачте, – забелькотала візитерка. – Лариса Косач. Ви записували це ім’я вчора у журнал…
Не випускаючи з пальців різнобарвну Донцову, дівуля незадоволено перегорнула незручною лівою рукою масивну реєстраційну книгу і роздратовано спитала:
– І що з того?
– Будьте люб’язні, якщо вас не утруднить, подивіться, будь ласка: там, після мого прізвища, мають стояти імена та координати двох інших дівчат…
– Адреси не даємо, – виголосила дівуля.
Катя покірливо витягнула з сумки стодоларову купюру.
– Мені дуже треба їх знайти, – єлейно пояснила вона.
– Ух ти! – щиро здивувалася Реєстратура. – Ну, якщо так сильно потрібно… – радісно заклопоталася донцоволюбка. – Тут усього лиш один запис – Марія Ковальова.
– Але їх було дві, – терпляче нагадала Катя.
– Так, може, одна раніше записана? – резонно припустила дівчина. – Еге ж, ось! – потішила вона даму. – Дарина Чуб. А ви після неї прийшли.
– Отже, одна з них стояла в черзі переді мною? – приголомшено перепитала Дображанська.
– Напевно, так, – обізвалася дівуля, марно намагаючись утямити, в чому таїться каверза, що так потрясла даму.
– Значить, – уражено висловила Катя вголос, – якби я була нормальною ввічливою людиною і пропустила її вперед, нічого б зі мною не сталося?! О Боже… – скрикнула вона вперше за останні п’ять років замість звичного «От чорт»! – Боже, Боже!
Бо виявлена нею Д. Чуб означала тільки одне: той, хто затіяв цю гру, плював на горду кралю Катерину Дображанську. Він вибрав свою жертву навмання! Як сліпо, навмання, програє в карти пацанва життя першого перехожого. Коли вони втрьох увалилися до триклятущого кабінету, гімнастичне шоу Килини було вже в повному розпалі, а значить, не силкуйся, вперта Катю, влізти всюди першою, ця історія сталася б не з нею! А з бляклою ботанічкою, яку вона загальмувала біля самих дверей, або зі жвавою тінейджеркою, що поривалася утиснутися поперед батька в пекло!
Із тією з них, яка справді була першою!
«Господи, за що? – заплакала Катя і, занадто добре знаючи відповідь на це запитання, безнадійно попросила: – Прости мене, Господи. Будь ласка! Я буду такою стриманою, коректною, чемною, тактовною, люб’язною, ввічливою, запобігливою, толерантною, іманентною…»
– Адреси давати? – перервала цей список Реєстратура.
– Запишіть, – приречено кивнула дивна дама і додала гірко: – А ви не знаєте часом, що сталося з вашою співробітницею Килиною?
– Так ви в неї були? От жах який! – похітливо жахнулася міс Реєстратура й заторохтіла раптом, захлинаючись і старанно витріщаючи «нажахані» очі: – Стеля на неї обвалилась! І на смерть… Ви бачили? Ні? Тільки не сама вона… Це я вже вам кажу! Ніхто не зрозумів, а я пішла й подивилася. Решіточки ці дерев’яні, – збуджено схрестила два пальці дівуля, – на яких вона тримається, – не гнилі були! А чаклуна одного в Києві вже убили. Тіло на шматки порізали і в батареї їх напхали, а перед тим на палю його посадили! Я в газеті читала! Такий уже у нас народ. Самі до них ходять і самі ж потім убивають, коли згадають, які вони сильно віруючі. А Килина, ви не знаєте, яка сильна відьма була! Вона мені таку одну болячку вилікувала, від якої всі лікарі відмовилися. Мабуть, і обслужити вас учора не встигла. От жах, жах… Але, якщо вам дуже потрібно, я можу вас на зараз до сестри Ганни записати!
– Ні, – зітхнула очманіла Дображанська. – Дякую, не треба.

* * *

– Хто там? – суворо спитала Марійчина мама двері, що пискнули боязким дзвінком.
– Вибачите за турботу, але мені терміново потрібна Марія Ковальова, – відповіли їй двері напрочуд інтелігентним голосом.
Мати рвонула ручку на себе і побачила в отворі, що утворився, високу солідну даму – дуже гарну й дорогу, в золотих начальницьких окулярах, – із тих, хто інстинктивно будить в обивателях перелякану, запобігливу пошану. Тільки з обличчям начальницької пані було щось негаразд: воно здавалося крейдяно сірим і стягнутим, як посмертна маска.
– Якщо її немає, то я, з вашого дозволу, почекаю.
– Ні ні, Марійка у себе в кімнаті, – соромливо пробурмотіла Ганна Миколаївна, пасуючи перед такою шанованою особою.
– Я можу зайти? Ви дозволите?
– Так, будь ласка, будь ласка. Проходьте.
Підстрибуючи метушливо, хазяйка супроводжувала важливу персону до замкнутих доччиних дверей.
– Вона там, – пошепки сказала мати. І, розплющивши очі ширше, стала із нетерпінням чекати подальших подій.
Красива гостя делікатно постукала.
– Що? – відгукнулися зсередини.
– Відчини, будь ласка, це я – Катя, – ввічливо попросила її поважна дама.
І чуйним інтуїтивним черевцем мати здивовано вловила: «начальниця» чомусь боїться її дочки!
– Яка Катя? – не зрозуміла Ковальова дочка.
– Та, з якою ти сьогодні ніч провела. Ми разом прокинулися, пам’ятаєш? – пояснила красуня соромливо.
– Входь! – схвильовано гукнула Марійка.
– Батьку!!! – заголосила мати й кинулася до сусідньої кімнати, змітаючи мимохідь завали газет на комоді.
Володимир Сергійович сидів на ліжку й похмуро зав’язував шнурки на своїх потрісканих робочих черевиках.
– Ти куди це зібрався? – накинулася дружина.
– До Колі. Нам поговорити потрібно.
– Сьогодні субота! – вигукнула спересердя дружина. – І вдома бозна що робиться! Ти хазяїн тут чи хто?
– Ну що знову? – грубо озвався хазяїн.
– У дочки нашої, виявляється, цілий гарем! – оповістила його Ганна Миколаївна, – причому нетерпляча цікавість у її голосі явно перехльостувала законне батьківське обурення. – Ще одна прийшла – Катя! Така краля, що геть твоє все! І просить: «Впусти мене, Марійко, пам’ятаєш, як ми з тобою ніч провели?» Ясно тобі? А ти мені не вірив. Правильно люди кажуть: у тихому болоті чорти водяться!
– Ти ж казала, – саркастично нагадав їй Володимир Сергійович, що вже встиг змиритися з черговою безумною ідеєю дружини, – нехай краще буде лесбіянкою, ніж старою дівою.
– А що? Я хіба відмовляюсь? – образилася мама. – Просто мені та її дівчина не подобається. Вульгарна така, злодюга! Якщо вже так вийшло, нехай Марійка нормальну наречену собі знайде.
– Звідки ти знаєш, що вона – наречена? Може, – жених? – невесело підколов її Сергійович.
– Тю на тебе! – розізлилася мати. – Катя ця – зовсім інша справа! Красуня і не шалапутка якась, – серйозна, в окулярах. А до чого ввічлива!

* * *

Опинившись у кімнаті, Катя побачила відразу обох розшукуваних нею товаришок по нещастю.
Одна з них, руда, сиділа на стільці біля підвіконня, де стояло обведене скупою металевою рамою кругле дзеркало. Друга, із скуйовдженими білими косами, височіла над нею з ножицями і гребінцем у руках, а розстелені під їх ногами старі газети були обсипані іскристим рудим пухом відшматованих кучериків.
Обличчя рудоволосої в ореолі зачіски, що вже визначилась, подивилося на Катю з непідробною тривогою.
Круглощока фізіономія білявки з ходу набула войовничого вигляду.
– Ну, і де ж наша книга? – задерикувато спитала вона. – Га?
– Книга згоріла, – меркло сказала Катя.
– Вам зле? – перелякано запитала руда.
– Мені дуже зле, – переконано підтвердила Катерина.
– Як це згоріла? – наплювала на її самопочуття білявка.
– Я зараз усе розповім, – відповіла Катя голосом людини, готової визнати себе злісним ворогом народу. – Ми всі в небезпеці. І краще вже зараз триматися разом…
Покаяння вийшло довгим і важким і закінчилося пожежею, що миттєво відкусила півповерху готелю «Андріївський», надривними сиренами пожежників і «швидкої допомоги», яка покотила з безпрізвищним Адріаном з опіком третього ступеня, і з заступником, що зовсім втратив флегматичний лоск і залишився з’ясовувати стосунки з адміністрацією готелю.
Дівчата жадібно слухали. І по ходу історії руда, чиє не зіпсоване фарбою обличчя, осяяне зворушливими кучерями, більше не здавалося безликою білою плямою, зробившись схожим на загадковий середньовічний лик Кранаха старшого, спалахувало все радісніше та яскравіше. Тоді як білявка хмурилась, інтенсивно чухала ніс і часто збентежено косувала на подругу. А щойно Дображанська завершила свою розповідь, раптом різко закинула руки вгору і, демонстративно впавши на коліна перед Марійкою, схопила ту за перелякані щиколотки.
– Пробач мене, Марусю! – голосно й комічно заверещала вона. – Ти – геній! А я – дурка, пропаща! Вірю! Кожному слову вірю! – І підвівши на Катю урочистий погляд, резюмувала звитяжно захоплено: – До біса всіх! Ми – відьми!!!

* * *

– Ти розумієш, – збуджено промовляла Дарина, сидячи на задньому сидінні таксі й не звертаючи уваги на іронічну потилицю водія, що з самого початку прислухався до розмови «дурних бабів», – Маруся цю тему відразу розлущила. Ще вчора увечері. Ти уявляєш, яка вона розумна? А як тобі цей лист, Марійко? – затрясла вона посланням, експропрійованим у Катерини. – Є ідеї? Хто такий К. Д.? І на яку Гору він нас кличе?
– На Лису, звичайно, – розквітла Марійка, що вперше в житті перетворилася на значущу персону. Визнавши її правоту, Чуб почала захоплено заглядати їй у рота, вдихаючи кожне слово.
– Усе правильно, – згадала Дарина. – На Лисій Горі в місцевих відьом найголовніша тусовка.
– Тобто – центральний офіс? – похмуро уточнила Катя.
– Але шостого, напевно, буде бал, – романтично зітхнула Марійка. – Як у Булгакова – бал Сатани! – Вона ніжно стискувала в обіймах свій пухкий рюкзак із прихопленими з дому життєво важливими книжками.
– Або як мінімум дискотека, – осучаснила ідею Дарина. – Шабаш, коротше!
– А чому шостого? – буркнула Катерина.
Вона щиро не могла збагнути, чому так радіють ці двоє? Але в цей момент ідіотський ентузіазм однієї та не менш ідіотська відьмацька версія іншої не дратували її, а навіть заспокоювали. З появою двох нових персонажів трагічний абсурд того, що відбувається, перетворився раптом на балаганну комедію, і на їхньому тлі Катя знову відчула себе єдиною нормальною людиною.
– Тю! – уїдливо здивувалася Чуб. (Незважаючи на добровільну здачу Каті з повинною, «крута», що прикрасила її ганебним синяком, як і раніше, не подобалась їй агресивно і некеровано.) – Це навіть я знаю! З шостого на сьоме липня – ніч на Івана Купала. Ти що, навіть Гоголя в дитинстві не читала? – Між нами, Дарина не читала його теж, але купальські цитати з Миколи Васильовича було щедро наведено в книзі, що надихнула колишнього арт директора «О йо йой!» на наш «слов’янський Хелловін». – Я взагалі не врубуюся, – настовбурчилася вона на Дображанську. – Звідки ти взяла, що цей лист адресовано особисто тобі? Тут же чорним по білому написано: «Ясні Києвиці». Ти що, множину від однини не відрізняєш?
– Але ти ж і сама вважала, що цей спектакль поставили заради Каті, а ми їм випадково підвернулися. Чому ж ти гніваєшся, що вона подумала те саме? – заперечила їй Марійка, підбадьорена своїм несподівано збільшеним статусом.
– Це тому, що у нас листа не було, – не здалася Дарина Чуб. – Якби я знала, що вони нас на шабаш запросили…
– Шабаш – поширене слово, – похмуро вичавила з себе Катерина. – Так можна назвати будь яку закриту вечірку без гальм. А то ти сама не знаєш, як великі татусі гуляють. А потім він же конкретно мені дав зрозуміти, що приструнчить Василя. А яке, пробач, Василь Федорович до вас відношення має?
Чуб звернулася поглядом до Марійки, сподіваючись, що та негайно клацне Катю по носу якою небудь убивчо розумною відповіддю, але Ковальова згідливо затрясла головою і знову перебігла на бік Каті.
– Логічно, – підтакувала вона. – Тут багато незрозумілого. Хто прислав нам цього листа? Що означає «на війні як на війні»? І чому тільки від нас залежить, «чи відбудеться свято?»
– Це якраз дуже зрозуміло, – устряла Землепотрясна. – Адже шабаш в нашу честь! Якщо ми не прийдемо, він і не відбудеться. Ух, – збуджено протягла вона, – відчуваю, чекає нас іще одна веселенька нічка!
– Ой, дівки, втрапите ви в якусь халепу… – по батьківськи пробурчав таксист, який досі мовчав. – Ну поясніть ви мені, чому всі баби на магії схиблені? Моя он, теж усе травники всякі купує.
– А з тієї ж самої причини, – гаряче оповістила його Дарина, – з якої мужиків у відьми не беруть! Ви ніколи не замислювалися, чому всі відьми – жінки?
– Воно і видно, – незлобиво гмикнув водій, косячись на папуаські коси Дарини.
– Я завжди казала, всі ми – язичники! – завела Чуб підчеплену за час підготовки до «Хелловіна» тему. – Мінімум наполовину! Чому, цікаво?
– Тому, що у нас є тіло, – просто відповіла Марійка.
– Ну і що?
– А тілом ми нічим не відрізняємося від тварин. Воно так само хоче їсти, спати, грітися на сонці, гратися, займатися сексом…
– Ну, про секс ти у нас багато знаєш, – добродушно гмикнула Чуб.
– Язичництво – це всього лиш обожнювання природи, – пояснила їй Ковальова.
– Тоді я – язичник! – гордо оголосила Землепотрясна. – Я природу просто обожнюю. Сонце, море, травичку…
– Трахатися! – спробувала воскреснути Катя. – Знаєте, мені все ж здається, що я чогось не врахувала. Пожежу влаштували, це ясно. Але журналістка… – Дображанська безнадійно зітхнула.
– Тут, тут зупиніть, – застукала Дарина шоферові по спині.
Ліворуч од них пропливли схожі на розмоклий солодкий пряник Золоті Ворота, а попереду вже маячив підтягнутий і гордий, схожий на палац із західних казок будинок у загостреному ковпаку даху.
«Інші пояснення ви отримаєте у вежі першого будинку на Ярославовім Валу, якщо будете ввічливі з Ним.
К. Д».
– Біля першого, – уточнила Дарина, не зводячи очей із палацу.
Той, із ким їм необхідно було бути ввічливими, влаштувався в одному з найгарніших будинків Києва!
– Розплатися, – наказала Чуб Каті, що відбувала єпітимію, і, вистрибнувши з машини, захоплено задерла підборіддя.
Легковажне липневе сонце, мружачись із під цукрово ватних хмар, підсолодило фасад будинку № 1, який давно прагнув ремонту, і зараз він, коралово рожевий, із готичним мереживом балконів і високою вежею ліхтарем, підтримуваною знизу двома сірими химерами з гострими перетинчастими крилами та левовими головами на мускулистих чоловічих тілах, здався Дарині чарівно прекрасним.
– Непоганий будиночок. І квартири тут недешеві. Тільки занехаяний дуже. – Катя остаточно заспокоїлась і несхвально подивилася на балкон, що вмостився під самим «ковпаком», із перилами, що обрушилися.
– Вежа, – оцінила пейзаж Дарина, – це має бути аж нагорі. Це його балкон, – тицьнула вона пальцем у бетонний чотирикутник, який позбувся безпечної огорожі. – Ці і ікаво все таки, хто там живе? Може, сам К. Д.?
– Тоді навіщо йому писати про себе в третій особі? – спростувала ідею Марійка і, не стримавшись, ляпнула потаємне: – А раптом сам Воланд, як у Булгакова?
– Воланд – на «В», – резонно зауважила Чуб.
– Хоч хто б він був, – повернувся до Каті начальницький тон, що ненадовго дезертирував із поля бою, – він справді пояснить мені зараз усе! Ходімо.
– А ти не командуй, – осмикнула її Дарина, рухаючись слідом.
Напівкругла арка з важкими дверима завела їх до внутрішнього двору, і, звертаючи в під’їзд, Марійка прочитала на криво стоптаному мармуровому порозі викладену чорною мозаїкою напис «Salve».
– Це по латині «здрастуй»! – схвильовано переклала вона своїм супутницям.
– І вам привіт, – розсміялася Дарина, входячи.
Вони зійшли широкими мармуровими сходами, зовсім не по казковому брудними і занехаяними, що закруглювалися на останньому поверсі Г подібним майданчиком. Усі три вичікувально мовчали, інтенсивно розмірковуючи про себе: хто ж мешкає в цьому теремку? Старий? Хлопчик? Людина? Чаклун? Злісний містифікатор? Диявол?
Дарина Чуб, яка простувала попереду, вже тримаючи напоготові один із трьох дивовижних ключів, прискіпливо оглянула двоє дверей без будь яких розпізнавальних номерів і табличок, вирішуючи, які з них ведуть у вежу, і навіть про всяк випадок виглянула у вікно.
– Ці, – проголосила вона переконано. – Тільки ось, – засумнівалася вона раптом, – чи ввічливо це – так уломлюватися? Може, краще спочатку подзвонити?
– Обійдуться, – роздратовано пирхнула Катя, рішуче відтісняючи її плечем. – На мою ввічливість нехай не розраховує. Пусти.
Вона витягнула з сумки персональний дублікат й із загрозливим виглядом вставила його в замок, – котяча голова ключа безшумно обернулася, високі двері поїхали всередину. Катя безстрашно зробила крок у коридор і запитально поводила очима вліво вправо.
– Гей, є тут хто? – погукала вона.
Дарина і Марійка рушили за нею.
Коридор був величезним і темним, зі стелею, що йде в небо, він без зусиль уміщував у себе незліченну кількість шаф.
– Є тут хто небудь? – по начальницьки голосно гаркнула Катя, роздосадувана цілковитою тишею.
Дарина, енергійно поплескавши по стіні, намацала металевий вимикач, – на чотириметровій висоті спалахнула старовинна п’ятиріжкова лампа. І вони побачили, що в завішеному золотим плюшем отворі кімнати, немов актори, що з’явились із за куліс на заклик оплесків, стоять три різномасті кішки й насторожено дивляться на них.
– Вау! – здивувалася Чуб. – Та тут їх ціле стадо.
Перший, поза сумнівом, кіт, розміром з великого спанієля, чорний і лобатий, з важкими лапами й одним відважно надірваним вухом, злісно вискалився у відповідь і, спружинивши чудовим двометровим стрибком на ближню шафу, зашипів на них, грізно вигнувши спину. Друга, біла, задумливо підняла передню лапку, ніби вирішуючи, підійти до них ближче чи не варто. Руда невпевнено замурчала.
– Які милі, – розчулилася Марійка й потяглася рукою до білої, щоб погладити. Але та демонстративно відступила на крок, не зводячи з неї серйозного вивчаючого погляду, в якому, втім, не було й тіні страху. Руда ж, навпаки, негайно зірвалася з місця й, утробно, голосно муркочучи, сама полізла під простягнуту долоню, виявляючи повну готовність до цієї дивної процедури.
– Ненавиджу кішок, – гидливо сказала Катя. – У мене на них алергія!
– На відьомських кішок не буває алергії, – засперечався з нею спокійний жіночий голос.
Трійця нервово закрутила головами в пошуках хазяйки будинку, навіщось рекомендованої їм у чоловічій статі.
– Де ви? – не витримала Катя, з підозрою вдивляючись у золотисту завісу.
– Я тут, – сказав голос, акуратний і ретельний, як у телевізійних дикторів 80 х років. – Мене звуть Беладонна.
Очі дівчат одночасно схрестилися в одній точці, біля самої підлоги.
– Чорний – Бегемот, а руда – Ізида. Але ми звемо її просто Пуфик.
Біла кішка розкривала рот, а звідти…
– Проходьте і почувайтесь як удома, – шанобливо сказала котяча білявка.

Розділ восьмий,
у якому Марійка безуспішно намагається порахувати київські Лисі Гори 

У Франції головним місцем чаклунських зборищ уважався Puy de Dоme. У Німеччині – Блоксберґ, Хорсельберґ, Бехтельсберґ і багато інших гір. У Швеції – Блакулла. В Іспанії – ланди Бараона та піски під Севільєю. В Італії – знамените урочище – біля Беневентського горішника (Noce di Benevento), гора Патерно біля Болоньї, гора Спінато біля Мірандоли. У Литві – гора Шатрія, в польських Карпатах – Бабина Гора. У Росії – Лиса Гора поблизу Києва.
О. Амфітеатров. «Диявол»

Катя швидко зблідла, безглуздо витріщивши очі.
Марійка завмерла із завислою над котячою спиною рукою.
Рот Дарини витягувався довгим «О».
– Дур р р рки!!! – розкотисто прошипів Бегемот із шафи. – Ні чор р р р р та не знають і лізуть до чор р р рта в пащу!
– Не звертайте уваги, – по світському промурчала Беладонна. – Він визнавав тільки Килину.
– А а о о… – невиразно простогнала Катя і, ривком затуливши долонями вуха, кинулася в кімнату.
Беладонна відскочила, рятуючись од невидючих ніг Катиних, і здивовано подивилась їй услід довгим незворушним поглядом. Руда Ізида Пуфик навіть не обернулася – тільки незадоволено і вимогливо вдарила Марійку м’якою лапкою по застиглій у повітрі долоньці: «Ну, гладь, чого зупинилася?»
– Землепотрясно, – ошаліла від здивування Чуб… – Балакучі кішки. Оце фінт!
– А ви справді говорите? – приголомшено промимрила Марійка. – Чи це ми вас розуміємо?
Беладонна повчально поглянула на неї: «А чи не софістика це, дитинко?» – і рушила в кімнату, запрошуючи їх за собою.
– Заждіть, – перелякано скрикнула Марійка. – А можна вас попросити, – зашепотіла вона, нервуючись і вибачаючись очима, – щоб ви трохи помовчали? Ви бачите, жінці дуже дуже зле.
– Як собі хочете, – з гідністю відповіла Беладонна.
– Вони пр р р р ростолюдинки. Вони нам не указ! – заричав Бегемот.
– Вони – люди. І їх троє, – вагомо заперечила біла кішка й пірнула під золотий плюш.
Кіт безпардонно пирхнув і, пролетівши чорним вихорем просто у них над головами, помчав кудись за ріг коридора, ковзаючи кігтями на паркеті.
Кімната виявилась абсолютно круглою, одягненою в кільце книжкових шаф, що йшли до стелі і розступилися тільки для того, щоб дати місце дверям, – вхідним і балконним, які розташувалися просто навпроти, і ще величезному й безмовному каміну. Широку камінну полицю підтримували головами три двометрові чорномармурові кішки: одна – ліворуч і дві – праворуч.
Згори висіла облуплена картина. І навіть не картина, а фреска у візантійському стилі, написана на кам’яному пласті, – на кшталт тих, які збереглися на стінах давньої Софії Київської, що зафіксували сім’ю Ярослава Мудрого, її будівничого. Плоске поясне зображення «візантійки» у блакитній сукні тримало в руці кособокі терези з опущеним лівим «плечем».
Попри запаморочливу безліч книг, речей і дрібниць, у кімнаті панував дивний, майже музейний порядок. І напевно, тому Марійка, що завжди почувалась як удома в бібліотеках та музеях, точніше, тільки там почувалася по справжньому вдома, несамовито захитала головою. Це була мрія, втілена і неймовірно прекрасна!
– Не розумію я тих, хто від старого мотлоху фанатіє! – Дарина явно переживала тут прямо протилежні почуття. – Навіть дивно, що тут телевізор є. – Вона підійшла до чорного ящика, що вписався в книжкові полиці, і, відшукавши пульт, заклацала по каналах, байдуже вдивляючись в обривки денних серіалів і хвости репортажів та передач.
А Марійка подумала: в чомусь Чуб, безумовно, має рацію – і телевізор, і програма передач, що лежала на тонконогому дамському бюро чорного дерева поряд із допотопним, із вухатими клавішами, телефоном, мали вигляд тут такого ж моветону, як і сам «ходячий моветон» – Дарина Землепотрясна.
– Це вона! – прохрипіла Катя.
Дівчата дружно обернулись і тільки тепер помітили якийсь інтригуючий предмет, що лежав на столику біля каміна, – великий і важкий, у темній палітурці, що закінчувався двома фігурними металевими застібками. Жінка, що нагадувала заморожений у холодильнику прозекторської труп Каті, сиділа згорбившись на канапі, дивлячись на нього, як на власний смертний вирок.
– Я божеволію! – нажахано сказала вона, і її палець перелякано затремтів у напрямі нестерпного предмета і відсмикнувся, боячись ненароком торкнутися його. – Це вона – та, та сама книга!
Марійка підійшла до неї.
– Напевно, їх просто було дві, – припустила вона.
Величезний том, що лежав на зеленій малахітовій стільниці, й насправді здавався однояйцевим близнюком першого, вкраденого Катею і згорілого в полум’ї вогню. Але чом би людині, – або нелюдині? – що мешкала в цій дивовижній квартирі, не мати в себе такої самої книги?
– Я ж цілий день з нею тягалася! – ніби прочитала її думки Катя. – Он подряпина. Й іржа на нижній застібці. Розкрийте, якщо там немає 104 ої сторінки… – В її голосі почувся шторм близької істерики.
Дарина, зухвало гмикнувши («Ну і розмазня ти, тітко!»), безтрепетно схилилася над столом і, розчепивши металеві застібки, почала перегортати товсті, неслухняні аркуші.
– 99 ий, 102 ий, 104 ий. Тю! Точно немає, – оповістила вона, вдивляючись у нерівні зубці обірваного паперу.
Не надто злякавшись свого відкриття, Чуб перегорнула сторінки праворуч і прочитала на титульному аркуші:

Слава тебе, Ясная Киевица! 
Да пребудет сила с тобой, когда ныне, как и в любую иную ночь, стоя на горе, породившей Город, ты, завидев на небе красный огонь, полетишь туда, чтобы остановить то, что может нарушить Истину… 

– Ти читаєш? Якою мовою це написано? – сполохалася Катя, і в запитанні «тітки» прозвучала така божевільна надія, що Дарина навіть не змогла поглузувати їй у відповідь.
– Російською, – незадоволено буркнула вона.
– Сучасною російською?
– Та не дуже. Хто зараз так пише? «Слава тебе», «Да пребудет сила с тобой».
Катя окинула кімнату просвітленими очима і наткнулася поглядом на Беладонну.
– Няу, – старанно сказала біла кішка з невиправним людським акцентом. І, помовчавши, додала для більшої переконливості: – Няу. Няу.
– Мені привиділося! – з невимовним полегшенням оголосила Катя світові. – Журналістка – розіграш. Книга – фальшивка. Вона не згоріла, вони привезли її сюди!
– Ну і що нам тепер з цією Хомою Станіславською робити? – зневажливо поцікавилася Чуб, відважно об’єднуючи в єдиний образ двох легендарних недовірливих.
Катя втупилася в Марійку свердлячим запитальним поглядом, чекаючи, що хоч та погодиться з її реалістичними доводами. Марійка натужно мовчала. Ситуація була пікова. Сперечатися з Катею – означало вибити ґрунт у неї з під ніг. Визнати її правоту – повісити, як жорно, собі на шию і нявчати в її присутності, немов кішки, удаючи, що нічого не сталося.
– Послухайте, – прийняла соломонове рішення Ковальова, – на мою думку, вам краще лягти і трохи відпочити. Нам же все одно треба хазяїна дочекатись. А у вас, здається, температура. – Вона делікатно торкнулася Катиного чола і спробувала вкласти гарну чорнявку на канапу.
На її превелике здивування, жінка не чинила опору.
– А в мене анальгін і аспірин є… Я вам зараз дам, – заметушилася Марійка.
– А на фіга ти їх із собою тягаєш? – щиро подивувалася Землепотрясна.
– Про всяк випадок… – Дбайливо знявши з Каті туфлі, Марійка накрила її картатим пледом, дуже доречно накинутим на спинку канапи.
– А хочеш, я візьму тебе до себе секретарем референтом? – несподівано запитала Катерина. І, змахнувши свої зневажливо зіщулені окуляри, стомлено зітхнула. – Так важко знайти нормальний персонал. Усі носяться зі своїми амбіціями, нежитями, почуттями. Ніхто не розуміє, що вони не люди, а функція. Але ти, я гадаю, можеш бути навіть багатофункціональною! Зароблятимеш більше батьків. Побачиш, як вони перед тобою забігають.
– Ні, – впевнено похитала головою Марійка. – Мій тато не такий. Він ні перед ким не забігає.
– Що ж, – відчужено погодилася Катя, схиляючи голову на подушку канапи, – є й інша реакція на владу – революційна. І якщо в тебе такі батьки, я тобі щиро співчуваю.
Вони виховали тебе абсолютно відірваною від життя. Тому ти з такою готовністю віриш у казки.
– А ти в нас найрозумніша, так?! – роздратувалася Чуб.
– Не треба, Даринко, – несподівано жорстко зупинила її подруга. – Їй і так найважче. Саме тому, що вона справді найрозумніша. А усвідомити таке розумом неможливо. У це потрібно вірити. А щоб вірити, необхідно бути хоч би трішечки дуркою.
– Справді? – приголомшено переварила сентенцію Дарина.
– І розмову про роботу вона завела тому, що їй буцім важко акліматизуватися в цій неприродній для неї ситуації. От вона і спробувала сконцентруватися на чомусь звичному. А ще просто хотіла сказати мені «дякую». Просто інакше це робити вона не вміє. Ой…
Здригнувшись, Марійка винувато подивилася на Катерину, зніяковівши, що вони так безцеремонно обговорюють уголос її слабкості, й побачила, що прогумоване обличчя гарної чорнявки раптом здригнулось і розтеклося.
– Дякую, – невміло прошепотіла вона. – Правда, дуже дякую…
– Ой, диви! – заволала Дарина сиреною. – Твого показують! – І підскочивши до телевізійного пульта, збільшила гучність до оглушливих розмірів.
«Ми не сатаністи! – з пафосом закричала з екрана непристойно красива голова Мира Красавицького. – Ми – дігери! Наше захоплення – досить небезпечне, і ми завжди дуже обережні, хоч би тому, що краще за інших знаємо, до яких небезпечних наслідків може призвести завал або повінь під землею. Звинувачення проти нас – голослівні! І якщо влада безсила, я і мої друзі самі з’ясуємо, чиїх рук ця справа!»
– А красивий усе таки, гад! – смачно цокнула язиком Чуб. – На такого самого треба вішати табличку: «Небезпечно для життя. Не підходь, уб’є!» У крайньому разі, покалічить. Виходить, він і є – дігер? Він ту дівку угробив? Він же твій одногрупник, вона – одногрупниця. Вони спілкувалися?
– Так. – Марійка миттєво пошкодувала, що поділилася з Чуб історією тата.
«Через дві години після затримання за підозрою у вбивстві своєї одногрупниці Маргарити Боєць лідера групи дігерів Мирослава Красавицького було звільнено з під варти, – заперечив Дарині невидимий кореспондент новин. – Двоє свідків підтвердили його алібі на момент вбивства. Проте слідчий Володимир Бойко, що веде цю жахливу справу про сатанинське жертвопринесення в православному храмі, вважає, що знімати підозру з Красавицького поки що рано. Робітники, які ліквідували вже другу за два дні аварію, спочатку звинувачували в них «дітей підземелля». Кирилівські печери відкриті! І чи є юні дослідники київських колекторів любителями історії, чи за їхнім захопленням ховається інше страшне хобі, покаже лиш час».
– Це не він, не він її вбив! – пробелькотала Марійка язиком, що заплітався від хвилювання. – Ти ж чула, в нього алібі!
Озирнувшись у пошуках хоч якоїсь підтримки, вона виявила, що Дображанська спить, зануривши в подушку обличчя і натягнувши плед до самих вух, немовби гуркотливий звук подіяв на неї, як ідеальна колискова. Можливо, саме трупи і діряві труби утихомирили душу Каті – світ знову був жорстокий і реальний. А над Катиною головою, схожа на пухнасту руду шапку, влаштувалася надзвичайно задоволена сусідством Ізида Пуфик. І Марійка згадала: багато людей вірять, що кішки здатні витягати хвороби зі своїх хазяїв і тому завжди лягають на «хворе» місце.
– Та з такою пикою йому кожна баба алібі підтвердить! – зневажливо стенула плечем Чуб. – І якого це адвоката потрібно найняти, щоб наші менти тебе через дві години з мавпятника випустили? Вірно, батьки в нього – не двірники? Красень, та ще й мажор – гірше й не придумаєш!
Марійка голосно шикнула на неї і, махнувши на принишклу Катю, схопила подругу за рукав піджака й потягла її в коридор.
– Гаразд, де тут у них кухня? – вирвавшись, Дарина прихопила зі столу книгу, не бажаючи залишати її тет а тет зі злодійкою, що розкаялася. – Кави хочеться, жах. Ух ти! Ну і квартирка!
У центрі безрозмірної кухні зали стояв показний і монументальний різьблений буфет, на якому, обернувшись спиною до них, лежав чорний кіт Бегемот. Проте варто було їм увійти, звір грізно зарокотав, оголяючи довгі жовті зуби, і, явно не бажаючи ні секунди залишатися в непідходящій компанії, стрибнув у відчинену кватирку, і тільки його й бачили.
Марійка кинулася до вікна, злякавшись за примхливу тварину (мабуть, не даремно названу на честь капосного булгаковського Бегемота), і з полегшенням побачила, як його чорний здиблений хвіст поважно простує геть по карнизу.
– Кажу тобі, це він. – Дарина мала на увазі не кота.
– Мирові немає чого її вбивати!
– Масю, ти хоч і розумна, але така ж закохана дурка, як усі! – Чуб азартно струсонула чайник, що виблискував сріблом, і, переконавшись, що в нім є вода, поставила його на плиту. – При чому тут мотив? Якщо вони сатаністи, то просто принесли її в жертву. Жаль, фотку не показали. Вона гарна була?
Марійка послужливо метнулася до кімнати і принесла звідти свій вірний рюкзак – із нього з’явився нерозлучний «Майстер» із заповітним знімком усередині.
– Яка? – поцікавилася Чуб, розглядаючи груповий портрет.
– Ось, – тицьнула нігтем Марійка, – праворуч.
– Знайоме обличчя, – спантеличено промимрила Землепотрясна. – Сто відсотків, я бачила її в клубі. З нею ще дві подружки були. Одна біленька, друга – не пам’ятаю.
– Це Ліда і Женя. – Марійка перемістила палець на «солодку парочку» в іншому кінці кадру.
– Ага! – остаточно впізнала відвідувачів Дарина. – Мужиків знімали. Але не повії. Тусовщиці. Я і вчора їх бачила. А знаєш, вони ж чекали її в клубі… Гаразд, не кисни. На, народжуй думку! – Чуб витягла з об’ємного декольте запрошення, що заманило їх сюди, і простягла його всезнайці. – Де ж у них кава?! – страдницьки простогнала вона.
«…у ніч із шостого на сьоме липня на великий шабаш на вашу честь на першій Горі Києва. 
На сто запитань… жодної відповіді. 
…ніщо неспроможне заборонити мені запропонувати вам прогулянку під захід сонця на другій Горі Міста. …Василь не заподіє вам зла», – пробіглася текстом Марійка.
– Ну? – вимогливо спитала Дарина, що не припиняла енергійних пошуків.
– Що «ну»? – не зрозуміла Ковальова.
– Ну дурневі ж зрозуміло: цей К. Д. нам сьогодні побачення призначає!
– Чому сьогодні?
– Тому що завтра – шабаш, де ми і так зустрінемося, – розжувала подрузі Чуб. – А до нього сонце зайде тільки один раз – сьогодні ввечері. Ось я й запитую тебе, де друга гора? Перша, зрозуміло, Лиса. А друга?
– Напевно, теж, – припустила Марійка. – Річ у тім, що тільки офіційно в Києві налічується чотири Лисі Гори. Головною вважають ту, що біля Видубицького монастиря – вона навіть на карті Києва є. Правда, інші думають, що головна не вона, а гора на Чорториї, біля Вигурівщини, поряд із островом Іллі Муромця, куди перед балом Сатани прилітала булгаковська Маргарита. Третя – на Щекавиці, де кладовище і де Віщого Олега поховано. А четверта – Хрещатицька, або Чортова, гора – під Володимирською гіркою.
– Де ж це? – здивувалася Дарина. – Там же парк цивільний?
– Ну, я її спеціально не шукала. А в довіднику написано «невелике підвищення в районі Боричевого узвозу».
– Де де?
– Приблизно там, де зараз фунікулер, – розтлумачила подрузі Марійка.
– Це добре, – зраділа хоч якійсь конкретиці та. – Тільки куди нам іти?
– Не знаю, – призналася Марійка чесно. – Але ми можемо об’їхати за ніч усі чотири офіційні.
– А неофіційних скільки?
– Ой, – махнула рукою Ковальова. – І не злічити!
– Кепсько, – резюмувала подруга. – А це, часом, не та Лиса Гора, яка «породила Місто»?
– Вона не Лиса, а Старокиївська! – щиро подивувалася Марійка тому, що хтось може не знати таку імениту породіллю. – Ми ж на ній сьогодні прокинулись. А раніше там стояв Град Кия. Кий – це…
– Знаю, знаю! – незадоволено урвала її Чуб. – Кий, Щек, Хорив і сестра їхня Либідь! Я не про те. У книзі написано, що Києвиці мають щоночі приходити на гору і…
– «Угледівши на небі червоний вогонь, летіти туди, щоб зупинити те, що може порушити Істину», – закінчила Марійка, як завжди, запам’ятавши текст на льоту. – І Килина нам те ж саме казала: «Тут ви збиратиметеся щоночі, немов кішки, які, зачувши мишу, не в змозі стримати себе із власної волі».
– Щодо «летіти на небо» поки що не дуже ясно, – тимчасово відсунула чергову загадку Чуб. – А ось про «неспроможні себе стримати» – дуже навіть. Що ж це виходить, нам туди щоночі бігати доведеться?
– А може, не щоночі? – затурбувалася Ковальова. – А то батьки хвилюватимуться.
– Щоночі, Марусю, щоночі, – садистськи запевнила її Дарина. – Добре, хоч щось ми прояснили. А тепер сідай, Спінозо, і швидко думай, яка з Лисих Гір перша, а яка – друга. Нам таке концептуальне побачення ніяк пропускати не можна. Вау! Мамо моя рідна! – діставшись буфета, Дарина рвонула на себе важкі дверці й завила від непідробного захвату: на полицях стояв важкий срібний посуд, карбовані миски й ажурні кубки, прикрашені емаллю та тьмяними необробленими каменями.
– Та хто ж тут живе, врешті решт? – закричала вона.
– Ви.
На краю столу, акуратно обвивши навколо себе пухнастий хвіст і прислухаючись до їхньої розмови, сиділа блондинка Беладонна.
– Раніше тут жила Килина, – безпристрасно пояснила біла кішка. – А тепер квартира ваша.
– Наша? Уся?! Не може бути! – пристрасно вискнула Чуб і раптом захоплено застрибала на місці з гучним тріумфуючим криком. – Ну і здорово ж бути відьмою! Може, нам іще й зарплату за це даватимуть?! Чуєш, Марусю?
Дарина в екстазі вискочила в коридор і закрутилася, розставивши руки, неначе намагаючись обійняти цей багатометражний подарунок долі.
– Усе наше! Усе! – вигукнула новоявлена хазяйка будинку, відчиняючи двері найближчої шафи. – Мусю, ти тільки глянь!!! А це! А це ще що?! Вау у у!!!
Оглушена Муся, всміхаючись, підійшла до неї і боязко зазирнула в нутро шаф.
У першій в акуратних дерев’яних гніздах стояли мітли та швабри. Над ними, на верхній полиці, помістився якийсь згорнутий пакунок, старовинний медово фанерний капелюшний картон, доверху наповнений брусками господарського мила, і вишикувалися в ряд десяток кулькових дезодорантів (видно, бідолаха Килина була запасливою дамою). На правих дверцях висів давній на вигляд плакат дивного змісту. Під заголовком «Фігури вищого пілотажу на мітлі» було зображено схематичні жіночі фігурки, які, сидячи на палицях, проробляли смертельні повітряні па й піруети.
Шафа друга нагадувала зразкову аптеку з поміченими акуратними бирками бляшанками, банками, коробками та пляшечками, нашпигованими травами та корінням, законсервованими ягодами і чимось іще, не дуже приємним, таким, що нагадує засолені в склянці людські нутрощі.
Але найзагадковішою була третя – заповнена численними гачками з тисячею химерних ключів, схожих на ті, кошачоголові, що впустили їх у цей чаклунський будинок. Трохи нижче розмістилися невеликі скриньки, що нагадали Марійці бібліотечну картотеку. Але, висунувши одну з них, вона розчаровано виявила там старий змащений замок. А на внутрішній частині дверей висів не менш загадковий папірець, на якому було написано:

анекдот, парсуна, пора 

– Можливо, у нас так багато квартир? – штовхнула ідею Чуб, виблискуючи палаючими подивом очима.
Вона безцеремонно зірвала один із ключів, поряд із ним на металевому кільці висів картонний брелок «Мерингівська вулиця, 7, кв. 4».
– Де це? – заінтриговано спитала Чуб.
– Це нинішня Заньковецька, – розгублено мовила Марійка. – Якась знайома адреса…
– Ні, – з жалем відкинула прекрасну ідею Дарина. – Це місце я знаю. Там офіс однієї концертної фірми. Дивно… Але мітли, Масюню, мітли! – знову впала в захват вона. – Ти розумієш, що це означає? Ми літатимемо! По небу! Насправді!
Вихопивши з шафи найближчу мітлу, вона негайно вихопилася на неї верхи і кілька разів радісно підстрибнула в повітря.
– Але ж це страшенно незручно, – діловито повідомила вона подрузі. – Палиця врізається в пах! Треба хоч би сідло сюди прикрутити!

* * *

Люди підкорюють Київ, купують квартири та будинки, книжки та дорогі речі. І, оволодівши ними, думають, що це Місто, будинок, річ належать нам. Але насправді це ми належимо їм, і вони переживають нас і міняють «хазяїв» на нових і нових. І ті, що вважають себе володарями, виявляються лише випадковими зустрічними, швидкоплинними захопленнями, короткочасними шлюбами в нескінченному житті Міста, будинку, речі.
Версаль давно не належить Людовикові XIV, але «король сонце» вічно належатиме Версалю, точно так, як і Кий, Володимир Красне Сонечко і Ярослав Мудрий назавжди залишаться власністю Києва. Немає фамільних прикрас, немає родових садиб – вони байдуже міняють прізвища та сім’ї, забуваючи або вносячи до свого багатого послужного списку тих, хто їх любив, і тих, хто вбивав заради них, і тих, хто витрачав на них своє життя…
Ще вчора молода жінка Килина розкладала по коробках солодкі трави та клеїла на них акуратні папірці з назвами, щоб при потребі відшукати їх без зусиль. Вона була діловитою та запасливою і тримала свою квартиру в ідеальному порядку, не знаючи, що менш ніж через добу і квартира, і порядок зрадять її з шалено киплячою і випадковою Дариною Землепотрясною, яка зараз із жаром потрошила комори та шафи, що флегматично прийняли нову владу. І тільки один капосний кіт Бегемот залишився вірний своїй прекрасній золотоволосій хазяйці. Але рано чи пізно він теж захоче їсти.
«Я віддала вам усе. Але не радійте цьому! Моє Місто – не подарунок вам, а прокляття!» – згадала Марійка й подумала:
«А чому Килина вважала Місто своїм? Чи я недочула, й вона сказала “горе” або “гора”?»
Насилу утримуючи в обіймах розчленовані ударом об сходи музею рештки велосипеда, Марійка, пихкаючи, вилізла з яру під Старокиївською горою. Дарина послала її за сідлом. Але, по перше, виявилося, що в неї просто не вистачає сил відкрутити його самій, по друге, побачивши нещасну купу металобрухту, Марійці раптом стало до сліз шкода батьківського подарунка. Напевно батько полагодить його, і…
«І цей велосипед іще переживе мене», – філософськи подумала його власниця.
«Ви помрете, перш ніж ряба стане любою, а біль згорить у вогні!» 
«Можливо, привиди, що нібито мешкають в усіх старих замках і особняках, – це душі людей, які не можуть змиритися зі зрадою своїх будинків і речей? У такому разі, тут, на Старокиївській горі, має бути цілий штат примар».
– Оце і є та сама Лиса Гора!
Біля символічного парканчика з круглих низькорослих стовпів, скутих обвислими до землі чорними ланцюгами, що відгороджували яр із боку музею, стояла сумнівна парочка. Білявий хлопець, поставивши праву ногу на ланцюг і похитуючи нею, немов розгойдував гойдалку, і вказував гордим пальцем кудись за Марійчину спину. Темно русява дівчина поруч нього скептично простежила за його рукою.
– На ній 1 травня у Вальпургієву ніч збираються київські відьми. Святкувати День міжнародної солідарності всіх трудящих! – У його голосі чувся іронічний апломб: очевидно, білявий вважав себе знавцем і намагався справити враження на свою супутницю.
– Це не Лиса Гора, – заперечила дівчина холодно. – Лиса – там. – Її вказівний палець полетів кудись удалину. – Та, на якій Павловську психлікарню побудували!
Попри вагу велосипеда, що незручно нависала на ній, Марійка здригнулася беззвучним коротким смішком і ледве не впустила скручене колесо.
«І чому, – не без підстав здивувалася вона, – ніхто не розвісить на них таблички? Це ж наша національна пам’ятка! Усі знають, що Лиса Гора – в Києві. Але де вона і скільки їх насправді – до пуття не знає ніхто».
Останнє було не дивно.
За сотні років існування Міста літописні київські гори зазнали чимало реінкарнацій, і кожне нове життя дарувало їм нового власника, що давав своє ім’я, у великій кількості яких плуталися навіть професіонали. Маленьку гору, названу білявим Лисою, звали Дитинка, або Клинець. А велику, розташовану праворуч від Старокиївської, що відгороджувала яр із боку музею, – Хоревицею, на честь брата Кия – Хорива. І Замковою, в пам’ять побудованого на ній у чотирнадцятому столітті та зметеного через триста років величного воєводського замку, з підйомним мостом, що опускався через нинішній Андріївський узвіз на гору Уздихальницю. І Киселівкою на честь останнього воєводи Адама Киселя. І Флорівською, позаяк із іншого боку гори приліпився діючий досі Флорівський жіночий монастир, і на сірих дореволюційних фотографіях горду верхівку гори прикрашала його кладовищенська церква Троїцька. І якось іще…
І, природно, Лисою!
Та і яку з численних київських гір не обзивали Лисою хоч одного дня, якщо, як правильно про те говорила Марійка Дарині, тільки офіційно визнаних, їх налічувалося цілих чотири?
«Ні, точно треба таблички вішати, заразом би і написали, яка з них перша, а яка – друга? І як їх узагалі числити: за старшинством чи зліва направо?»
Озираючись на парочку, що сперечалася, Марійка врізалася в живіт якоїсь екскурсії і, злякано вибачившись, чи то впустила, чи то поклала на землю свій металобрухт і енергійно струснула затерплими руками.
– …Місто, назване на честь старшого брата, – Київ – столицю Давньої Русі та Матір міст руських! – зачула вона знайомий соковитий і самовпевнений голос, що подіяв на неї, як гра сопілкаря на щурів. – Згідно з однією із давніх київських легенд, князь Кий був не хто інший, як kuj – герой, який переміг змія, що мешкав у цих краях.
Обійшовши невеликий гай із зацікавлених спин, Марійка побачила Василину Андріївну, що височіла перед ними. Її великогабаритну фігуру безкомплексно обіймала сукня в червоних маках.
– Здобувши перемогу, Кий упріг змія в плуг і зорав землю. Із цих борозен виникли Дніпро, дніпровські пороги та вали вздовж Дніпра, що дістали назву Змієвали. Змієвали, що збереглися до наших днів, ми побачимо в кінці екскурсії. А тепер подивіться праворуч: перед вами лебедина пісня архітектора Растреллі. Єдина в Києві церква, в якої немає дзвонів. Підійдімо до неї ближче…
– Здрастуйте, Василино Андріївно, – виявила свою присутність студентка.
– Здрастуй, Ковальова. Зачіску нову зробила? Молодчина, – байдуже похвалила її викладачка.
Екскурсанти рушили у вказаному Васею напрямі. Порівнюючи крок із рішучою ходою Василини, Марійка задрібушила поруч із нею. У роті в неї перекочувалося цукерковою кулькою запитання, але задавати його суворій Васі вона не наважувалася.
– Хто, Ковальова, дивлячись на цю топографічну незрозумілу річ, – буркотливо мовила Василина Андріївна, охоплюючи поглядом непрезентабельну зелену галявину, заповнену ледачою суботньою публікою, що без особливого інтересу поглядала на металеві таблички, які пояснюють легендарне походження того чи іншого каменя або горба (котрі були колись частинами валу та рову легендарного Граду Кия), – скаже, що це унікальне своєрідне місце?! Я б порівняла Старокиївську гору із яйцеклітиною, з якої за дев’ять століть розвинувся не лише Київ, але й сама Київська Русь.
– Василино Андріївно, – наважилася нарешті Марійка, – можна вас запитати?
– Цікавишся, чому в Андріївської церкви немає дзвонів? – інтригуюче посміхнулася їй історичка.
– Ні, – відказала Марійка. – Я хотіла запитати, яка з чотирьох Лисих Гір Києва вважається другою?
– Ось що тебе цікавить, – розчаровано мовила Василина.
– Ви ж бо вже точно маєте це знати!
Але Вася не проковтнула її лестощі.
– Ні, не знаю, – відкинула невдалий комплімент вона. – Таке визначення ніде не згадується. А чому ти запитуєш?
– Загадку розгадую, – похнюпившись, пробубоніла Ковальова.
– Ну так скажи мені її всю цілком! – незадоволено наказала Василина, всім своїм виглядом демонструючи: студентка даремно відбирає в неї час.
– Приходьте на другу гору і не бійтеся: Василь не заподіє вам зла. – Марійка нервово підібгала живіт, чекаючи, що ця тарабарщина остаточно виведе сувору історичку з себе.
– Тоді це Чортова гора, під Володимирською гіркою, – безапеляційно заявила Василина і рушила геть.
– Стривайте. Стривайте! – Попри страх, що його викликала в неї шановна Василиса Премудра, який паралізував її, Марійка, проте, не могла відмовитися від такої важливої розгадки. – А при чому тут Василь?! І чому «не бійтеся»?
Екскурсантам (цього разу не іноземним, а братнього слов’янського розливу), схоже, набридло чекати свого поводиря, й вони підтягнулися до них, із цікавістю прислухаючись до останніх слів гіда.
– А справді, чому? Це ж цікаво! – підтримав Марійку один із них, і вона зі здивуванням упізнала в нім брюнета з татаро монгольськими предками, що його вона зустріла в «Центрь Старокіевскаго колдовства».
– Тому, – незадоволено пояснила історичка, нудьгуючи очима, – що при хрещенні князь Володимир дістав ім’я Василь. І саме святі Володимир і Варвара вшановувалися в Києві, як гонителі відьом, головні борці з мракобіссям. Вважалося, що після того, як рівноапостольний князь заснував на горі Михайлівський монастир, і там з’явилися мощі Варвари Великомучениці, відьми назавжди покинули це місце. Народ навіть склав вірші:

А Владимир наш святий 
Чорнобога сколотив. 
А мучениця Варвара 
Усі відьми розігнала. 
Відьми, що у нічну пору 
Злітаються на Лису Гору. 

– А Київ же вважався в Росії столицею відьом. Так? – спитав інший екскурсант – москвич, судячи з елегантних довгот його голосних. – Я читав в Інтернеті: сюди злітались усі відьми! І російські, й білоруські, й українські. І Гоголь писав: усі жінки в Києві – відьми!
– «Адже в нас у Києві всі жінки, які сидять на базарі, – всі відьми», – загрозливо поправила його Василина, що завжди сатаніла від недбалого поводження з класичними джерелами.
– Але чому в нас у Києві про це якось не говорять? – подала здивований голос Марійка.
– Та тому, що це й так усі знають! – роздратовано цикнула на неї Премудра і значущо повернулася до докучливої студентки спиною. – Прошу всіх за мною. Андріївська церква знаменитого архітектора Ермітажу Бартоломео Растреллі. Перший камінь до її фундаменту був закладений дочкою Петровою, імператрицею Єлизаветою. Саме її батько, Петро I, визнав Андрія Первозванного покровителем Русі…
– Привіт, сонце! – присусідився до Марійки татаро монгольський брюнет. – Ти пам’ятаєш, ми вже зустрічалися?
– Ой, так! – несподівано згадала Марійка й мимоволі схопилася за шию, злякавшись, що в процесі бурхливих пригод могла втратити чужу коштовну річ.
Але її долоня відразу ж відшукала під тканиною сорочки мережану ланцюг змію.
– Слава Богу! – зраділа вона. – Ви забули тоді ланцюжок і книжку. Книжка у мене вдома в рюкзаку. А ланцюжок… – Її пальці поспішно полізли в петельку застебнутої на всі ґудзики сорочки. Але брюнет ласкаво накрив її квапливу руку своєю.
– Облиш. Вважай, що я його тобі подарував, – весело відмахнувся він.
– Але я не можу, – забелькотала Ковальова.
– Дурниця! – парирував він безтурботно. – Та не бійся, вона недорога. Просто талісман на щастя… Напевно, відколи ти його наділа, з тобою вже сталося щось дуже щасливе? Так?
– Так, – сторопіла Марійка.
– Ось бачиш, – привітно підструнчив її він, і з його легковажно теплого тону Марійка зрозуміла, що під «чимось щасливим» він мав на увазі якісь дрібні дівочі радощі та удачі, а зовсім не те величезне і неможливе, що сталося з нею за останні двадцять чотири години. – Ніколи не знімай його. Чуєш? Па па!
Він струсонув долонею над головою, прощаючись, і заквапився в той бік, куди зникла екскурсія.
– А як же книжка? – здивовано гукнула йому вслід Марійка.
Брюнет обернувся і, на секунду уповільнивши крок, безтурботно махнув рукою.
– Залиш собі. Може, «Білу гвардію» прочитаєш.
«Неодмінно прочитаю», – хотіла крикнути йому у відповідь Марійка. Але зрозуміла, що за великим рахунком щедрого брюнета це аж ніяк не цікавить – він навіть не помітив її нової зачіски.
«Просто ввічливий. І людина хороша», – подумала вона, вдячно дивлячись йому вслід і притискаючи руку до грудей, де ховався від чужих очей найщасливіший у світі талісман.

Зі щоденника N  
Але варто трохи ослабити ланцюги сплеском адреналіну або впорскуванням алкоголю, як людина вбиває, начхавши на всі табу! І найлегше вбивають ті, хто менше за всіх зіпсовані цивілізацією… 
«Бомжі, відморозки, божевільні, – тварини!» – скажете ви. 
Але чому ви так пишаєтеся своєю цивілізованістю? Тому, що вона припудрила ваше життя рожевим гримом, дозволяючи забути: кожен біфштекс, замовлений у ресторані, почав своє життя в крові бойні. Ви їсте вбивство, натягуєте на себе його шкіру, спите на нім і вважаєте себе безневинним… Забувши, що це невинність кастратів! Ви одомашнені хижаки з відрізаним єством, і якщо відняти у вас вашу цивілізацію, більшість із вас не зможе зарізати навіть свиню – помре з голоду, плачучи, з безсилим ножем у руках. Ваш прогрес зробив із вас те, чого не зміг зробити і Христос, – скопців і живих мерців, кволі інстинкти яких задовольняють телевізійною мокрухою, як ви задовольняєте інстинкти ваших бідолашних котів пігулками антисекс. 
Якби в глибині душі ви не жадали смерті, людство не витріщалося б на екранні вбивства так жадібно. Бізнес мистецтво завжди задовольняє нереалізовані бажання споживачів – навіть ті, які клієнт боїться назвати вголос. Якщо ви це купуєте, значить, вам це потрібно! 
І цивілізація ублажає вашу жадобу крові, замінивши її кривавими сенсаціями та кіношним кетчупом. 

Розділ дев’ятий,
у якому Дарина вчиться літати 

Тирлич трава, інакше Наричник. Її збирають під Іванів день на Лисій Горі, біля Дніпра, під Києвом.
Папюс. «Чорна та біла магія»

Катерина Дображанська ніколи не прощала людей, які хоч на секунду взяли над нею гору. Але Марійці вона здивовано пробачила правду, – так прощають лікаря, який, навіть не встигнувши заподіяти тобі біль, розтинає нарив одним точним ударом, миттєво закохуючись у його розумні, добрі, все розуміючі руки.
Досить було Марійці Ковальовій охарактеризувати Катині страхи вголос, як вони стали такими природними та банальними, що майже перестали бути страхами. Вона провалилася в сон, лише натягнула на вуха плед, і її настрою не зіпсувало навіть те, що, прокинувшись, Катя виявила в себе за шиєю руду грілку Ізиду Пуфик, яка вібрувала мурчанням, а прямо по курсу – невгомонну ідіотку з пірсингом, що встигла за час її сну перетворити квартиру на бедлам і остаточно збожеволіти.
Дарина з ходу заявила, що квартира (на яку в них немає ніяких документів!) належить їм, «не боятися» їм треба не Василя Федоровича, а давньоруського князя Володимира (померлого тисячу років тому!), а нинішньої ночі необхідно відвідати аж дві гори. (Втім, із «прогулянкою під кінець заходу», що означало особисту зустріч з К. Д., Катя стримано погодилася. Варто спробувати.)
Проте найважливішим відкриттям «ідіотки» стала якась господарська шафа із запасами мила та дезодорантів, мітлами та щітками для миття підлоги, до яких незрозуміло яким місцем приліпився важкий пакунок зі згорнутим парашутом параплана. І тепер, стоячи біля розчинених дверей балкона, Дарина, збуджена й нервова, засунувши держак мітли між ніг, підстрибувала на підлозі, недоладно, але надзвичайно вперто. Беладонна й Ізида Пуфик, що сиділи на безпечній відстані від неї, синхронно гойдали головами вгору вниз, спостерігаючи за її двадцятисантиметровими польотами. Як і слід було сподіватись, погана мітла не виявляла анінайменшої схильності до чарівного повітроплавання!
– Ну що, знайшла? – гримнула Чуб на Марійку, що скрупульозно перегортала одну з прихоплених із дому книжок. – Що там є про польоти?
– На параплані? – глузуючи, уточнила Катя.
– На мітлі!!!
Ковальова із сумнівом подивилася на подругу.
– Даринко, нам же не горить, еге ж? – благально пробубоніла вона.
Катя кивнула. Делікатна студентка подобалась їй чимдалі більше. І в грудях по зрадницьки булькнуло щось тепле, людяне, схоже на бажання віддячити, навчити, допомогти.
– Як це не горить? – захлинулася Землепотрясна Дарина Чуб. – Там зрозуміло написано: побачиш на небі вогонь і ПОЛЕТИШ туди! Ти б хоч свій агрегат випробувала! – образилася вона на її відчужену байдужість. – Я спеціально твоє сідло до щітки прикрутила. Будеш як Маргарита. Тобі ж приємно?
– Дуже.
Навіть приклад обожнюваної Маргарити Миколаївни, що пролетіла верхи на щітці з Москви до Києва та назад у Москву, не розтопив Марійчиних страшенних сумнівів. Хоч як би далеко поширювалась її віра в чудеса, вона була дитям XXI століття, і літальні здібності дерев’яної палиці викликали у неї вкрай немічний ентузіазм, а безрозсудна віра, що оселилася в душі Дарини, в їхню здатність злетіти, стрибнувши з п’ятнадцятиметрової вежі, здавалася відверто небезпечною. Для Чуб – сама Марійка точно знала: ніякими літературними прикладами її на цей страхітливий подвиг не спокусити!
– А ти чого сидиш, як королева? Уже восьма тридцять. Невдовзі сідатиме сонце! – накинулася Чуб на Катю.
– Ні, дякую, – гидливо відхрестилася та. – Я краще тут посиджу. Буде кому «швидку» викликати, коли ти об асфальт гепнешся.
– Ну мусить же вона якось літати!!! – люто закричала Чуб, відкидаючи безталанну мітлу.
– Невже? – саркастично зламала брови Катерина. – Так, любі мої, давно я в цирку не була!
– Дурка! – крикнула Дарина. – Там шафа, повна мітел! Тут балкон без перил – мов спеціально для зльотів! Що це, по твоєму, значить?
– На трасі під Києвом мітли десятками стоять. Дядьки продають – по три гривні штука. Не підкажеш, там часом не заміський аеропорт?
– Усі відьми літають на мітлі! Це кожний знає! Але я подумала, що вдень…
– Невже? Ти ще й думати вмієш? – єхидно поцікавилася Дображанська.
– Я в дитинстві мріяла бути льотчиком космонавтом!
– Це, звісно, доказ, – вискалилася Катерина.
– Так от. Київ дуже важливе місто в плані повітроплавання! – збуджено зацокотіла космонавтка Д. Чуб, що, втім, не відбулася. – І Сікорський тут народився, який перший вертоліт винайшов. І Корольов, який першу ракету вивів в космос, – наш, із Житомира, в Києві, в Політехнічному навчався, де й Сікорський… Ми тільки перший літак проґавили! Зате першу «мертву петлю» на літаку Петро Нестеров у Києві зробив. І перший у світі багатомоторний літак «Витязь», і «Ілля Муромець» – теж Сікорський! З нього потім у війну перші російські бомбардувальники робили, ескадри «Муромців»! А все чому? Тому що в Києві ЗАВЖДИ літали!
– Якби хазяйка цього будинку літала на мітлі, вона не тримала б у шафі параплан, – з апломбом приземлила «космонавтку» Катя.
– Та ви! Ви! – завикала заземлена «льотчиця».
– А якщо ми – не відьми? – сказала Марійка.
Чуб завмерла з розтуленим від обурення ротом, поглядаючи на неї як на останню зрадницю.
– Ти ж сама… Перша! – слізно почала вона.
Але Марійка вже прилипла до книжкової полиці, намагаючись визволити звідти стиснутий позолоченими сусідами том словника.
– І в листі, і в книзі немає слова «відьма»! – стривожено пояснила Ковальова. – Тільки «Ясна Києвиця». Рідкісне визначення – я його ніколи раніше не зустрічала. А раптом це не синонім, а… – Том нарешті вирвався на волю, і Марійка пірнула в нього з головою. Дарина напружено чекала, поглядаючи на свою мітлу, – коли справа стосувалася книг, подруга зазвичай даремно не молола язиком.
– «Киевица, – вивудила потрібне слово студентка, – худая ведьма».
– Тобто хирлява? – нервово сіпнулася Дарина, мимоволі хапаючись за свою занадто вгодовану талію. – Що це означає? Вони тільки худих беруть?!
– Авжеж! – розвеселилася Катерина. – Я згадала! Я передачу про інквізицію дивилася. Так там говорили: одним зі способів визначення відьом було зважування! Вважалося, що відьми дуже легкі – інакше їх мітла не підніме.
Дарина засмучено закліпала очима. Катя нестримно розреготалася:
– Ось чому твоя палиця не злітає, – вона зламатися під тобою боїться!
– «Худая» – означає кепська, неякісна, непрофесійна, – різко зрізала її Марійка і, дивлячись Каті просто у вічі, сказала: – Навіщо ви так? Хіба буде краще, якщо ми всі пересваримося?
– Але це ж єресь, – знизила тон Катерина.
– Але ви можете просто піти, – м’яко заперечила їй Ковальова. – Утім, ви не йдете, бо знаєте: вірите ви в це чи ні, вам, так само як і всім нам, треба зрозуміти, що з нами коїться.
– Ти сама щойно сказала: ми не відьми!
– А хто? Напівфабрикати недороблені?! – гірко образилася на долю Дарина.
– Може, воно й на краще, – безрадісно мовила Марійка. – Слухай, – повернулася вона до домашньої книги, – що я знайшла. Тільки казати не хотіла. «Поездка на шабаш совершается верхом на палке, которая для этого смазывается особой мазью. В это снадобье входит, как существенная составная часть, жир маленьких детей, которых обязательно доставляет ведьма или сам демон».
– Я дітей різати не буду! – перелякано запротестувала Чуб.
– А я про що… Коли вірити книжкам, виходить, що відьми – не дуже гарні.
– А твоя Маргарита? – підколола її «святим» Дарина. – Вона ж літала на бал до Воланда. І нікого для цього не вбивала!
– Їй Азазелло дав уже готовий крем, – остаточно скисла Марійка, – «жирний» і «жовтуватий».
– Гадаєш, Маргарита мастилася жиром немовлят? – зойкнула Чуб.
– Вона не знала! – пристрасно виправдала улюбленку Ковальова.
– Нісенітниця! – дзвінко резюмувала Катя. – У тій передачі розповідали: якщо втерти в шкіру такі препарати, як беладонна або атропін, може виникнути відчуття левітації – ілюзія польоту в повітрі. Польоти на мітлі – це глюки. А відьми – просто перші наркоманки!
– Та ак, – розчаровано мовила Дарина Чуб. Обидві версії виявились однаково непривабливими: або – вбивці, або – наркоші!
– Жир немовлят, – обурено пирхнула Беладонна, що досі чесно мовчала, – Середньовіччя й західництво! Слов’янські відьми вживали відвар із дурману і тирлич трави! Ним натирають пахви або…
Катя різко приклала руку до серця й голосно вдихнула повітря, не зводячи очей із сніжно білої кішки.
– Ну я ж тебе просила! – докірливо скрикнула Марійка.
– Дезодоранти! Що ж ти раніше мовчала? – закричала Чуб.
Беладонна демонстративно насупилась і відвернулася, явно вважаючи, що два різноспрямовані запитання містять цілком вичерпну відповідь.
Дарина, тупцяючи, метнулася в коридор.
Марійка – до майже непритомної Каті.
– Нічого, – похмуро зупинила її та. – Нехай. Інакше я б ні за що не повірила. Придумала б яке завгодно пояснення, але… До речі, – негайно схопилася за соломинку вона, – я нещодавно читала, що японці винайшли перекладачі для собак і кішок! Вони гавкають, а спеціальний пристрій перекладає англійською: «сти давай!», «Не хочу», «Набридло». Може, їх вже до нашої адаптували? У нас же умільців повно…
– Правильно, – тяжко погодилася з нею Марійка Ковальова.
– Ну чьо, летимо?! – вбігла до кімнати Дарина з багатообіцяючим дезодорантом у руках.
Тицьнувши його збентеженій подружці, «космонавтка» знову схопилася за мітлу й, осідлавши її, підстрибнула на килимі.
– Летимо! – істерично посміхаючись, повторила Катя, вже втретє за сьогоднішній день відчуваючи, що остаточно з’їхала з глузду. – Летимо! Та зрозумій же ти, дурман – це дурман! Скільки наркоманів із вікна навернулися! Люди – не літають!!!
– Ще й як літають! Дивися!!!
Чуб бадьоро вихопилася на бетонний майданчик балкона з відваленим поруччямя. Сіла, напружено зігнувши ноги в колінах, безстрашно подивилася вниз на асфальт Ярославового Валу, зціпила зуби і… відчайдушно проголосила:
– А знаєте що? Викличмо ліпше таксі!

* * *

– Ви що, на шабаш зібралися? – розсміявся молодий водій, побачивши трьох різнокаліберних дівчат, одна з яких навіщось везла з собою двірницьку мітлу, наявність якої було важко пояснити.
– Ага, на шабаш, – відповіла Дарина з кокетуванням професійного конферансьє.
– А мене з собою візьмете? – з цікавістю вивернув він шию.
– Ні, не візьмемо, – протуркотіла Чуб. – Там лише дівчата.
– На дорогу дивіться, – професійно начальницьки гаркнула Катя.
А Марійка, що в жодному з підвидів спілкування професійних навичок не мала, розсудливо перемкнулася на свою професійну галузь і заклопотано замислилася: «І все таки, що означає “худая ведьма”»?
Якщо про когось російською говорять «худая мать» або «худой доктор», мають на увазі, що ці люди погано виконують свої обов’язки. Але, згідно з народними повір’ями, до професійних обов’язків відьом входять винятково шкідливі діяння та вчинки. Й навіть обожнювана Маргарита Миколаївна, обернувшись на відьму, тут же розгамселила квартиру критика Латунського й перетворила свого ні в чому не винуватого сусіда на свиню.
Але чи означає це, що «худая ведьма» – жінка, занадто хороша для відьми, чи їй просто страшенно хочеться підтасувати таку відповідь? З іншого боку, в жодному описі канонічних чаклунок не сказано, що ті зобов’язані щоночі чергувати на горах, «чтобы остановить то, что может нарушить истину». Щоночі! Це ж робота важча, ніж у тата!
«Моя влада – ваше рабство», – загрозливо брязнула в її голові бідолашна Килина.
«Невидима і вільна!» – закричала обожнювана Маргарита Миколаївна.
У словах цих жінок таїлася виразна суперечність.
– Що, навіть одного хлопця не візьмете? – не вгамовувався таксист. – Ні, а серйозно, що це буде?
– Та випускний святкуємо. Інститут закінчили. – Дарина брехала, як дихала.
– А який?
– Театральний.
– Воно і видно, актриси! – вдоволено реготнув шофер. – Телефончик не залишите?
– Ну вже вибачте, – хихикнула Дарина Чуб. – Або гроші, або телефончик.
Водій тут же посерйознішав і вибрав гроші. Машина в’їхала на згасаючу Трьохсвятительську, заполонену довгою огорожею, що розрослася навколо новозбудованого Михайлівського монастиря, який загородив колись відкритий з усіх боків парк.
– Тут, – загальмувала машину Дарина біля старого особняка, що прилягав до виштукатуреної монастирської огорожі й напевно близько знався ще з попереднім, – дев’ятсотлітнім Михайлівським. – Почекайте нас, ми недовго, – про всяк випадок збрехала вона й гордо похвалилася: – За мною, я тут кожну діру знаю!
Катя неприховано скривилась і сунула таксистові сто гривень:
– Дочекайтесь у будь якому разі.
Йдучи за помахом Дарининої руки, трійця пірнула в якусь незрозумілу хвіртку і, пройшовши неправильний трикутник двору, утвореного трьома четвертинами будинків, вильнула у вузьку кам’яну щілину між стінами.
– Прошу, – запросила їх Дарина, зробивши крок у сіро молочні сутінки парку. – Ох і добре тут!
– «…на терасах кращого місця у світі – Володимирської гірки!» – закінчила цитатою Ковальова.
– Булгаков? – вгадала з інтонації Чуб. (За всієї її пошани, розумницю занадто вже зашкалювало на обожнюваному «Майстрові».) Утім, зараз вона була солідарна з ними. – «Вот стою на горке, на Владимирской. Ширь вовсю – не вымчать и перу!»  – гордо гримнула вона іншим класиком і грянула вголос: – «й о хо хо, ще й пляшечка рому!»
День був наполовину розбавлений ніччю, що потроху спадала на землю, і суботні кияни ще ніжилися на літніх лавах і висіли на низькій огорожі, вдивляючись у «приголомшливий за красою краєвид». А в овальній альтанці над обривом уже цілувалися якісь двоє закоханих, що на смерть прилипли одне до одного, і Дарина романтично засопіла, згадавши, як колись, на першому курсі училища, цілувалася зі своєю тодішньою Великою любов’ю на цій самій лаві, під металевим мереживом даху.
Від альтанки в сіро мереживному капелюсі дорога збігала крутим півколом на нижню терасу гори, де височів пам’ятник князеві Володимиру з трисажневим хрестом, що світився електричними лампочками. Праворуч від чавунного Хрестителя Русі було розкреслено п’ять симетричних алей, якими прогулювалися кілька пізніх любителів міської природи. Ліворуч, на круглій лаві, що оперізувала дуб, розташувалася щебетлива студентська компанія, озброєна десятком пляшок пива.
– Дивно все таки, – зауважила Дарина. – Як Лиса Гора може бути за два кроки від Хрещатика? Мені здавалося, що відьми мусять збиратися в якомусь безлюдному місці.
– А воно й було тоді безлюдним, – пояснила Марійка. – Раніше з Верхнього до Нижнього Міста можна було потрапити тільки Андріївським узвозом. Фунікулера не було. А Олександрівський, ну, той, який зараз Володимирський, узвіз од Хрещатика на Поділ проклали лише 1850 року. Десять років прорубували. Та що там, коли й сам Хрещатик якихось двісті років тому побудували, а Києву – тисяча п’ятсот!
– А я чула, менше, – озвалася Катя.
– Або більше. Це офіційна версія: тисяча п’ятсот. А насправді ніхто точно не знає, скільки йому років. Історики, як і раніше, сперечаються. Уявляєш, – апелювала Марійка до Чуб, – яка тут раніше гущавина була, величезна – до самого Дніпра! Перунів гай. А потім, коли князь повалив звідси дерев’яного ідола, відьми покинули це місце.
– Вони пішли, а ми оселилися! – весело гмикнула Дарина. – Я ж виросла тут, на Десятинній. Мене бабуня все дитинство на Володимирській гірці вигулювала. Може, я на цій самій Чортовій горі у пасочки гралася!
– А мій заступник каже, що вікна нашого офісу теж виходять на Лису Гору, – посміхнулася Дображанська.
– На Замкову Хоревицю Флорівську Киселівку, – серйозно кивнула Марійка Ковальова. – Багато хто вважає її п’ятою. Її якось іще звуть, здається, Киянкою…
– Стійте! – очманіло скрикнула Чуб.
Катя й Марійка зупинилися.
– Та не в тому розумінні, – схвильовано замахала руками вона. – Я виросла поряд із Лисою Горою, ти – працюєш! А ти? – Вона вимогливо подивилася на Марійку.
– Я – ні, – зніяковіла та. – Не сходиться. Навіть близько жодної немає.
– Жаль. Хоч якесь пояснення вимальовувалося. Гаразд, веди, Сусанін! – підбадьорливо поплескала Чуб Марійку по плечу. – Показуй, де твоє невелике підвищення?
Вони спустилися перетинчастою доріжкою, викладеною цеглою, й попрямували в бік фунікулера. Вечір став синім. Їхній штатний «Сусанін» здивовано озиралася на всі боки, недоречно згадавши, що в XIX столітті для створення нових майданчиків і терас Володимирську гору досипали землею із садиби Меринга, і тепер правильно визначити вік того чи іншого «підвищення» практично неможливо…
– Може, ця? – показала вона на напівкруглий виступ на нижній терасі. – Або та? Чи там, де Кокоревська альтанка?
– Так, побачення логічно в альтанці призначати. – Дарина мимохіть згадала закохану пару. – О’кей, тут почекаємо.
Трійця всілася на лаву.
Час повільно поповз у нікуди. За п’ятнадцять хвилин майже зовсім стемніло, і в парку над ними засвітилися двоголові ліхтарі. Дніпро, якому начебто належало пролягати внизу, завис перед ними просто в небі, як дивовижні фотошпалери. Нижче бігли вогнями, сходячись в одній точці, Набережне шосе і Володимирський узвіз, праворуч сяяла калюжею вогників Поштова площа і дерся горою чотириступінчастий вагончик фунікулера.
«Значить, іще немає одинадцятої години», – подумала Дарина, і її квітуче обличчя згасло й напружилася. Захід сонця, під кінець якого мав з’явитися загадковий кореспондент, уже зійшов нанівець. Судячи з тиші, що обступила їх, невгомонні студенти давно вирушили поповнювати запаси звеселяючого пійла, гуляючи по Хресту.
– А Хрещатик що, теж назвали на честь хреста? У розумінні хрещення? – буркотливо мовила вона в бік Марійки.
– За однією з версій, – покірно погодилася та. – Там, – хитнула вона підборіддям у бік гори, з правого боку Володимирського узвозу, – під нижнім пам’ятником Володимиру, протікає Хрещатицький струмок, де князь хрестив своїх синів. Святе місце!
– Чогось у нас святі й чортові місця як шахівниця, – пробурчала Чуб. – Фе, темінь яка!
Окрім них трьох, на безліхтарній нижній терасі гори не було видно жодної людини. Але Дарину це не лякало – лише паскудно й порожньо ставало від думки, що їхнє «концептуальне побачення» зірвалося. К. Д. не прийшов, а скоріше за все, це вони дали маху і прийшли не туди. Їх штатна розумниця явно перемудрувала зі своїми висновками. Кого їм боятися тут? Пам’ятника, що знайомий із дитячих років і знає тебе, як облуплену, – чи п’ятирічну з безглуздою пластмасовою качкою в руках, або повнолітню, що займається забороненим підлітковим петингом під його п’єдесталом? І чим він може їм допомогти? Смішно!
– А пам’ятаєте, у Булгакова? – задумливо проскандувала Марійка вголос, намагаючись пригадати, де зовсім нещодавно вона чула цю романтичну цитату. – «Над Дніпром із грішної та скривавленої і снігової землі здіймався в чорну, похмуру височінь опівнічний хрест Володимира».
– Та дістала ти вже всіх зі своїм Булгаковим! – роздратовано скрикнула Дарина. – Знаєш, розумною теж треба бути в міру! А то гір у тебе, бачте, цілих п’ять, відьми – не відьми, Володя – Вася!
– А ти не горлай на неї! – суворо прикрикнула Катя. – Сама, певно, Володимира Святославовича від Володимира Мономаха з лупою не відрізниш!
Чуб розгублено моргнула й замовкла, поквапливо й марно прагнучи згадати десять відмінностей між двома історичними тезками і заперечити занадто розумній «тітці». Але не змогла: вона завжди вважала, що князь Володимир був на Русі тільки один! І Лиса Гора в Києві – одна! А з’ясувалося, їх тут як гною!
– А якщо Василь – це все таки Василь? – ввічливо нагадала особисту версію Катерина.
– Ні, – радісно обламала її Чуб. – Лист було адресовано нам трьом! А нам із нею з якого дива твого мужика боятися?
– Гаразд, закрили тему. Інше питання: чи не логічно припустити, що перша гора – це і є Старокиївська, на якій було побудовано перше місто? І до речі, якщо на те пішло, князь Володимир, він же Василь, він же Святославович, – Катя кинула на Чуб повчальний погляд, – жив і був похований саме там!
– А ти звідки знаєш? – визвірилася Дарина.
– Але я ж не зовсім тупа, – добила її Дображанська. – Коли мені було стільки, скільки тобі, я ще на екскурсії ходила.
– Але Старокиївська гора ніколи не вважалася Лисою! – засперечалася з нею Марійка Ковальова.
– А ти що думала, відьми свої гори офіційно патентували й повідомляли координати в міськдовідку? – Дарина відчула, що різко розчарувалась у всезнаючій розумниці. – Те, що написано у твоїх книжках, такі ж чутки, як і все інше! Ви навіть не знаєте, скільки Києву років! А де відьми збираються насправді, взагалі знають лише вони самі! Може, саме там, де ніхто й не подумає. І я, між іншим, це перша казала! – зірвалася вона, компенсуючи зганьблену Катею гідність. – Це гора, що «породила Місто»! Тому він і час не вказав: знав, що ми, як і минулої ночі, прийдемо рівно… Здається, тоді була одинадцята! А зараз іще немає. Подякуйте, що я машину не відпустила!

* * *

– Чуєш, Сергійовичу, ти точно той!… – Микола Петрович здивовано і тривожно огледівся. – Проти ночі самому в колектор лізти. Що ти там нового побачити хочеш?
Вони стояли на верхньому майданчику кам’яних сходів, що деруться на Кирилівську гору від вулиці Теліги. І з кожною секундою нерозуміння на обличчі Петровича ставало дедалі живописнішим.
– Я ж не сам – із тобою, – відповів Сергійович.
– Та я сюди з тобою поперся, тільки щоб тебе, дурня, зупинити! – розсердився Петрович.
– Дивися, що це там? – урвав його Марійчин батько, дивлячись йому через плече.
Той незадоволено обернувся, але побачив лише насуплену білу церкву, в якій, коли вірити другу та гарячим випускам новин, безбожна пацанва принесла в жертву двадцятидворічну дівчину…
– Здається, побіг хтось, – напружив слух Петрович, неприязно щулячись у бік неприємної церкви. – Там, із боку психлікарні… Може, собака.
– Ні, – спохмурнів Володимир Сергійович, – якийсь мужик. У червоній куртці. Молодь таку носить…
– Та немає там нікого!
– Ходімо подивимося.
– Та мало хто це міг бути! – обурився друг.
– Колю, я ж тобі вже пояснював, тут щось не так.
– Само по собі зрозуміле – не так! – вибухнув Микола. – Хіба труп «так» може бути?! І дівку шкода, звичайно. Тільки тобі що, більше всіх потрібно, га? Сам мені розповідав, скільки сюди вчора ментів наїхало. Без тебе, мабуть, розберуться.
– Ти що, не зрозумів? Вона з Марійкою моєю вчилася! – скипів Володимир Сергійович, випинаючи рішуче підборіддя. – Марійка моя в цього покидька закохана. А його сьогодні випустили! Я думав, слідчий нормальний, а він… – Марійчин батько неприязно махнув рукою. – Такий же, як вони всі! Я йому діло говорив: Кирилівські відкриті! А вони в ці печери навіть сунутися забоялися.
– Так он ти куди намилився? – очманів Петрович. – Ні, Сергійовичу, тобі не в печери, тобі пряма дорога в Павловку! Ось, прямо і праворуч, – вказав він, різко рубонувши повітря ребром долоні. – Ти що, зовсім вже з’їхав з глузду? Не гірше за мене знаєш: там усе на чесному слові тримається! І менти наші – не самогубці. Дівку в церкві прирізали. Так якого біса під землею шукати?!
– Є там щось, – уперто насупився Володимир Сергійович. – Я відчуваю, є.
– Досить! Ходімо додому, – скипів його друг. – Востаннє кажу! Погеройствував, і годі!
– Значицця, так: ти зі мною чи ні? – Володимир Сергійович непохитно стискував посірілі губи.
– Я – додому! У мене вже терпець увірвався! Ну що ти за чоловік такий? – обурено поремствував приятель. – Вічно на рожен прешся! Ми з тобою вже раз браконьєрів ловили в тебе на дачі! Пам’ятаєш, чим воно все закінчилося?
– Ти як баба, їй богу, – зневажливо скривився Володимир. – Годі, пішов я. Ніколи мені… Лише час через тебе даремно згаяв. Коли б із тобою півдня не сперечався, я б сюди ще о п’ятій прийшов.
– Ну так і прийдемо сюди завтра завидна! – позадкував напарник. – Що ж бо за нетерплячка серед ночі?
– Під землею завжди ніч, – похмуро буркнув Володимир Сергійович. – Один біс – зараз чи вдень. Уночі навіть краще. Якраз уночі вони сюди і приходять… Доволі, чвалай додому, до дружини під бік!
Микола Петрович залишився на майданчику, розгублено дивлячись у спину друга, що йшов собі геть. Сплюнувши, він сів на парапет.
«Не можу ж я його самого покинути, – натужно подумав він. – Може, й добре, що хтось угорі залишився. Якщо за годину не повернеться, спущуся, подивлюся, що там, – приколисав він свою збентежену совість, яка вступила в непримиренний конфлікт зі здоровим глуздом батька родини. – Ну, Сергійович, ну, ненормальний…»
Він неприязно підібгав губи і незатишно оглядівся довкола. Досить було Ковальову розчинитися серед дерев Кирилівського узгір’я, як відчуття безпечної цивілізації зникло, і стало темно та тривожно, як у лісі. І думка про те, що освітлений і зрозумілий центр десь поряд, уже не рятувала. А всього лише декілька кроків… Дивне все таки місто Київ! Дивне місце. Темрява й цілковита тиша, що тисне на вуха.
Ні, Микола Петрович не боявся темряви. Просто пітьма насторожувала його. Але ще більше Петровича нервувала невизначеність його положення і ще щось – іще більш невизначене, смутне і неназване.
Проклята церква немов витріщалася йому в спину важким і гнітючим поглядом зґвалтованої, а божевільня за її огорожею беззвучно скалилась і нечутно підкрадалася ближче і ближче, тяглася до нього недоумкуватими, примарними, смішливими руками…
Тільки зараз він помітив, що всі ліхтарі на сходах розбиті. Мовби спеціально…
У будинку через вулицю згасло світло. Спочатку одне вікно, потім друге.
А потім світло зникло зовсім.
Для Петровича воно зникло назавжди. А ще за п’ятнадцять хвилин воно зникло і для Володимира Сергійовича. Тому що земля, в череві якої він брів звивистими катакомбами Кирилівських печер, раптом здригнулася від страшного і безмовного вибуху всім своїм великим, темним і розсипчастим тілом і накинулася на нього, накриваючи його собою.

* * *

Пізнього п’ятього липня до Старокиївської гори під’їхав піжонський рожевий лімузин 30 х років, із черева якого вийшов відомий український телеведучий із пляшкою «Советского шампанского» в руках. Услід за ним із машини вилізли нікому не відомий довготелесий хлопець і довгокоса дівчина з гладенько зачесаним темно русявим волоссям.
– Ого, дивися, відьми! – засміявся довготелесий, показуючи на трьох особин жіночої статі, які похнюплено сиділи на сходинках історичного музею, що досі зберігали тепло спекотного літнього дня. Біля їхніх ніг лежала розтріпана двірницька мітла.
– Напевно, якісь міські божевільні, – уточнив ведучий боязко й нервово.
– А якщо і справді відьми? – спалахнула дівчина, і в її голосі прозвучала така непідробна віра в можливість неможливого, що телеведучий, який мав намір відзначити в цьому романтичному кутку Києва свій сьогоднішній успіх, вирішив раптом не ризикувати.
– Краще там розіп’ємо, – хитнув він рукою в інший кінець пейзажної алеї. – Або їдьмо до Батьківщини матері!
– Як скажеш, – байдуже погодився з ним довготелесий.
Русява дівчина кинула на загадкових власниць помела останній невдоволено цікавий погляд, і лімузин від’їхав…
– А раптом твоя правда? – похмуро спитала Дарина Дображанську.
Вона неприязно подивилася на Катю, ніби і її правота була лише черговим свідченням невикорінної зловредності Катиного характеру, і роздратовано вела далі:
– Досить лиш припустити, що в того, хто нас розвів, купа зайвих бабок, і з’ясується: ніяких чудес немає! Перекладачі для тварин справді існують – це не казка. А мітла так і не злетіла! – Чуб безжально відкинула безнадійну підміталку ногою. – А К. Д. цей, може, щойно в тій тачці рожевій приїжджав, над нами, дурепами, позбиткуватися! Що скажеш, га?
Але Катя не сказала нічого – лише нетерпляче смикнула тугий комір стійку і повільно вдихнула свіже нічне повітря.
Залишений за плечима день був подібний до фіналу казки Єршова, герої якої стрибали по черзі в три казани. І, виринаючи з чергової палітурки, Катя не знала, чи відродиться вона знову, чи живцем звариться круто.
Виходило, що вижила! І, зробивши божевільне, запаморочливе коло, тупо повернулася на те ж саме місце – в прямому і переносному значенні слова.
– А ти чого мовчиш? – накинулася Чуб на Марійку, що вже п’ятнадцять хвилин сумлінно не зводила очей із неба.
– Начебто ніде нічого не загорілося, – пискнула та, підім’ята цим войовничим викриттям. Вона самовіддано підперла затерплу шию долонею і знову з надією задерла її вгору.
– Кінець світу! – завила Дарина Чуб. – Вона все ще вірить! Перехрестись, Марусю! Не було жодного справжнього дива! Усе можна пояснити! Ми живемо в століття високих технологій! Пси говорять людською мовою! Прозорий привид – кінопроекція! І якщо зараз на небі з’явиться червоний вогонь, це буде всього лише…
– О БОЖЕ!!! – розкрила рота Марійка Ковальова.
І на її закинутому вгору обличчі виписався такий нескінченний захват, що обидві її супутниці мимоволі подивилися ввись і побачили те, що неможливо було пояснити ніякими високими технологіями.
Небо над ними замерехтіло, ожило, з’їхало з глузду, зірки зірвалися зі своїх орбіт і, закружлявши у стрімкому снігопаді, склалися самі собою в рівні й зігнуті лінії небаченого і водночас дивно знайомого візерунка.
– Ви бачите?! – нестямно заволала Чуб, несподівано усвідомивши:
Вона знає його!
Знає напам’ять!
Споконвіку він лежав у внутрішній кишені її червоної шкіряної куртки…
На безмежному оксамитово синьому небі горіла складена з тисячі зірок карта Києва!
А в серцевині та у верхньому лівому кутку сяючої карти вибухнули три сліпучо червоні вогні. І, вхопившись поглядом за один із них, Дарина відчула, що небо запаморочливо падає на неї, чи, може, це вона нестримно мчить із неба на землю, тому що зоряні лінії раптом миттєво злились у вулиці та будинки, й, інстинктивно виставивши вперед руки, Дарина летіла прямо на темну церкву, що вищирилася безліччю гострих хрестів.
– Ні! – безглуздо закричала вона, розуміючи, що зараз розіб’ється на смерть об напівкруглий зелений купол.
– Чо о о о орт! – задушливо прошипіла поруч Катя, судорожно стискуючи свій комір.
І в ту ж секунду безумна фантасмагорія розсипалась і зникла. А за їхніми спинами замекав догідливий цапиний тенорок:
– Кликали, панночко? Що накажете?
І, обернувшись, Катя побачила когось чорного, волохатого, з плескатим носом, і полетіла на землю, обриваючи конвульсивною рукою ґудзика з піджака.
– А а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а а! – завищала Дарина. І щоб передати всю безрозмірність її крику, слід було б продрукувати це довге «а» до кінця сторінки.
Марійка розкрила рот у безмовному окостенілому запитанні.
– Ти хто? – поворушила вона губами, з яких не злетіло жодного звуку.
Але чорнопикий, мабуть, умів читати по губах.
– Чорт, – послужливо відрекомендувався він. – Що накажете, панночко?

* * *

Поцілувавшись потилицею з бетонними плитами, Катя ледве вибралася з безглуздої темряви і спробувала сісти. Їй здавалося: відколи вона гепнулася на землю, так невдало відсахнувшись від чорнопикого, минуло не більше хвилини. Але її вже оточував день, ясний і сонячний, і тіло було легким і спокійним – без слідів переляку, нервових потрясінь і бетонного болю. Ось лиш навкруги щось явно було не так. І навіть не щось, а зовсім усе!
Зник сірий музей із шістьма колонами сталінського ампіру, й розчинилися сусідні будинки. А ліворуч од неї з’явилася звідкись кам’яна хрестово купольна церква з шістьма напівкруглими візантійськими куполами. Праворуч – високий терем палац і ще безліч інших будівель.
Хтось різко підняв її із землі, й голос, густий і грубий, прогудів у саме вухо. Катя розібрала лише одне слово «Маринка», але не зрозуміла і його: «Це що, їй?»
Вона спробувала злякатися.
Проте цього в неї не вийшло. Замість страху було зовсім інше, нестерпно обтяжливе відчуття: ніби її серце намагається прорватися крізь груди і кудись утекти. Чоловік потягнув її за собою, продовжуючи схвильовано казати незрозуміле їй. Його рука, яка стисла її руку, була великою, мозолястою і шкарубкою – мужицькою. Все інше йшло на крок уперед, і вона бачила лише його широку спину у важкій темній кольчузі.
Вони спустилися з гори вниз – туди, де більше не було Андріївського узвозу. І церкви не було теж. Але сама гора була, і на її вершині стояв устромлений у землю високий і кривий залізний хрест.
Чоловік обернувся, і вона, нарешті, побачила його обличчя – з довгою недоглянутою бородою, чудовим рішучим носом і прохальними волошковими очима. Він був високий – на дві голови вищий за високу Катю, з широкими – чи не в цілий сажень, плечима. Але вона не боялася його – вона боялася за нього, і водночас відчувала, що так гнівається на нього, що ладна вбити!
Блакитноокий заговорив знову. І несподівано, немов хтось витягнув вату з її вух, вона почула і зрозуміла його:
– Ти відьма, ти одна знаєш. Не дай скоїти гріха! Скажи, чи воно це? – благав волошковоокий.
І хоча вона не знала, про що він, проте точно знала відповідь: «Так, воно!»
І ще знала, що не мусить говорити про це волошковоокому.
А якщо не скаже, він загине.
– Скажи, кохана, – попросив він так ніжно й гірко, що в неї заголосило серце.
– Відступися, – безнадійно попросила вона. – Не губи себе. Відречися від неї!
– Ні, – похмуро похитав головою він. – Ні.
І вона зрозуміла, що його вибір зроблено – і він остаточний і незворотний. А значить, тепер доведеться вибирати їй.
Хто загине сьогодні вночі?
Її чоловік?
Чи її Місто?
І тоді вона, нарешті, змогла злякатися.

Розділ десятий,
де ми знайомимося з Луканькою або Анчуткою 

Не такий страшний чорт, як його малюють.
Прислів’я

– Чорт? Справжній? – прошепотіла Марійка.
Сутулий чоловічок із замурзаною, порослою брудним волоссям фізіономією кумедно вклонився, відставивши праву ногу, немовби відповідаючи: найсправжнісінький, хай там що, власною персоною!
– Або ж, як зволите, – біс, нечисть, лукавий, нелегкий, нечистий, рогатий, безп’ятий, лівий, поганий, лихий, супостат, блазнитель, супротивник, гравець, блазень, шехматик, некошний, окаянка, отяпа, немитик, луканька або анчутка!
– Луканька або Анчутка? – перепитала вона.
І несподівано відчула, що їй аж ніяк не страшно…
Навпаки – страшенно весело!
Пружна реальність, в ієрархії якої Марійка Ковальова була лише нікчемним книжковим черв’яком, нараз лунко прорвалася прямо в неї на очах, і, остаточно переступивши невидимий, тепер уже тонкий бар’єр, вона опинилася у звичному і затишному світі своїх казок і вперше в житті зрозуміла: перемогла!
– Я завжди знала, що це можливо! Чуєш, я знала це! І Він теж знав! – заволала вона, намагаючись перекричати оглушливий шум крові у вухах. – Що? – агресивно штовхнула вона ліктем повітря в напрямі Чуб. – Досить тобі чудес?! Чи ще потрібно?
Марійка відчувала, що зараз вона здатна на все. І від надлишку щастя та всесильності вона розсміялася, судомно зігнувшись навпіл, і впала на коліна поруч із бездиханною Катею.
Катя лежала на землі в роздертому піджаку, що оголив чорно шовкові груди, – безвільна рука, як і раніше, стискувала комір, за який вона смикнула при падінні. Очі були заплющені.
– Ха! Вона непритомна! – нелогічно весело оповістила Дарину Марійка і тремтячими від сміху руками підвела Катину голову, обмацавши постраждалу потилицю. – Ха… Крові немає!
– Що накажете, панночко? – Чорт миттєво опинився рачки поруч із нею і, немов метушливий собака, догідливо висунув голову з під Марійчиної пахви.
– Хто він? – нарешті здобулася на голос Чуб.
– Тобі ж сказали, Анчутка і страшенний Немитик! – реготнула Марійка.
– А це ти бачила? – Дарина тривожно ткнула пальцем у небо. – Червоний вогонь, а потім… – почала вона уривчастим од хвилювання голосом.
– А потім я полетіла вниз, прямо на Миколаївський парк і до Терещенка! – Марійка розставила руки, як крила.
– До якого Терещенка? – здивувалася Дарина.
– Федора Артемовича. Брата Колі. Я відразу його впізнала по пам’ятнику Рєпіну.
– А я на церкву. Ну та були ж три вогні, – згадала Чуб (третій, мабуть, призначався Катерині, навряд чи здатній внести зараз хоч якусь ясність у це питання). – По моєму, – запобігливо припустила вона, – нам треба терміново летіти туди – туди, де ми «завидели красный огонь». Еге ж? – Дарина явно намагалася притлумити свій напад матеріалістичного реалізму.
– Летімо! – безтурботно погодилася Марійка. – Де твоя церква?
– Не знаю.
– Ну, яка вона?
– З куполами. Зеленими. А на них хрести.
Марійка нестримно розреготалася: з тим же успіхом Дарина могла запропонувати їй упізнати людину за такими особливими прикметами, як ніс, рот і двоє зелених очей!
– Це нормально, – закивала Землепотрясна. – У мене теж таке було, коли я з парашутом стрибнула. Крутіше, ніж під колою, – разів у десять.
– Під кока колою?! – зайшлася від нестерпного сміху Марійка.
– Під коксом. Кокаїном, – пояснила Чуб. І ця протекційна ремарка, схоже, дещо привела її до тями. – Гаразд, чорт із нею, з церквою, – вирішила вона, – їдьмо до твого брата Колі.
– А що я маю робити з церквою? – радісно уточнив Чорт.
– Нічого, – боязко відсунулася від нього Дарина. – А ось із цією тіткою…
– Накажете доправити пані додому? – затрясся той, присідаючи від нетерпіння.
– А зможеш?
– Звичайно!!! Пам’ятаю, ми з Вакулою…
– Але, – затурбувалася Ковальова, що несподівано відчула слабкий укол совісті, що пробив кокон її натхненного куражу.
Кинути непритомну Катю на руках неперевіреного Анчутки було неприпустимо!
Зволікати, коли само небо благає тебе про допомогу, а на горизонті маячить перша Справжня Пригода…
– О’кей. Залишаємо її на тебе, – вирішила за неї моральну дилему Дарина, що нітрохи не переймалася материнською турботою про Катерину Дображанську. Її в цю мить непокоїло зовсім інше: нетерпіння та відчуття провини, яку їй якраз і не хотілося спокутувати.
Чуб фамільярно підхопила Катину сумочку й повісила собі на плече.
– Гроші на тачку нам потрібні! – відбила вона здивований Марійчин погляд. – Ну, ходімо. Одлипни від неї, врешті решт!
Ковальова поспішно запнула Катин піджак і, вивільняючи комір із її пальців, виявила там зірваний із шиї ланцюжок. Вона машинально запхала його в кишеню брюк.
– Ходімо! – засунувши під пахву реабілітовану мітлу, Дарина різко потягнула Марійку, що все ще сумнівалася, до машини. – Треба поспішати! Слухай, Марусю, ти пробач, що я на тебе так накинулася. Я вже казала: ти геній, а я дурка. О’кей?
– О’кей. Але якщо ти ще раз назвеш мене Марусею, Мусею або Масею… – несподівано збунтувалася Марійка.
– Квит! Не буду! Присягаюся мамою!
Вони втекли тримаршевими сходами, прикрашеними сталінськими п’ятисвічниками ліхтарів, позначеними ще російськомовною табличкою:

Территория Киевского государственного музея. 
Во времена Киевской Руси была центром древнего Киева. 
Постановлением Правительства Украинской ССР 
территория объявляется заповедной… 

І щойно їхні маківки зникли за парапетом, Чорт нараз пристрасно втягнув чорними ніздрями повітря, улесливо схилився над нерухомою Катею і, жадібно поцілувавши нечутливу до його захоплень руку, прошепотів, задихаючись від глибокої поваги:
– Це ви? Моя Ясна пані! Це – ви!!!

* * *

– То де ж у вас випускний? – недовірливо мовив таксист, який чекав їх біля Андріївської церкви.
– Та розвели нас однокурсники, як останніх лошиць! – мимохідь збрехала Чуб.
– А ви знаєте, скільки вже на лічильнику нацокало? – загрозливо процідив той. – Більше сотні!
– Немає базару, ми все сплатимо! – Дарина жваво заспокоїла таксиста щедрою купюрою з Катиної сумки, додавши «на чай»: – Здачі не треба. Тільки швидше!
– Так куди тепер їдемо? – повеселішав таксист.
– На Бібиковський бульвар, – нервово пролосила Марійка.
– Куди?!
– Боже, як його… До Миколаївського університетського парку. До університету Святого Володимира. До червоного університету!
– На бульвар Шевченка? Ти що, не місцева? – гмикнув водій.
– Я – корінна киянка!
– Що ж ти навіть назв вулиць не знаєш?
– Просто занадто глибоко вдарилась у коріння! – ображено рикнула Марійка, і машина, загарчавши їй у відповідь, нарешті рушила з місця й помчала широкою Володимирською вулицею.
Вони обігнули півколо Софійської площі і, не послухавшись булави Богдана Хмельницького, що зневажливо відсилала їх назад, помчали на південь.
– А подругу свою ви де втратили?
Боже, до чого ж не до речі був зараз цей балакучий таксист!
– А це взагалі ваша справа?! – з невластивою їй безапеляційною агресією відрізала Ковальова. Їй було неприємно, що вона, виявивши легкодухість, покинула Катю, але нова заключна пригода, що наближалася з кожною секундою, розбурхувала й заводила її дедалі дужче.
– Та дістало її усе! – накинулася на водія Дарина. – І нас теж! А що, швидше не можна?
– Куди саме до парку? – скривджено буркнув шофер.
Повз них уже пропливав величезний підсвічений ліхтарями оперний театр. І Марійка мимохідь прочитала афішу над головним входом:

Драматичний балет «Демон». 
У головній ролі Анатолій Хостікоєв 

– До будинку Терещенка, – сказала вона.
– Та звідки я знаю, де ваш Терещенко живе! – озлобився раптом водій.
– А вулицю Терещенківську ви хоч знаєте? – парирувала Марійка. – До російського музею!
Вулиця, названа на честь дореволюційного мецената Миколи Артемовича, колекція картин якого лягла в основу Київського державного музею російського мистецтва, що містився нині в блакитному двоповерховому особняку брата колекціонера Федора, була порожня. Якщо не брати до уваги чепуристого Рєпіна в бронзовій краватці метеликові, що стояв на гранітному п’єдесталі, нарочито виставивши одну ногу.
Водій від’їхав, і Марійка побачила, як він озирнувся, щоб подивитися на них, – і мав рацію: дівчата, що намірились о першій годині ночі ознайомитися з творчістю російських художників XIII–XX століть, викликали справедливу підозру.
– Дивися, тут виставка Васнецова, – ткнула вона в засклений стенд, який оберігав плакат із трьома знаменитими «Богатирями».
– Так Терещенко – музей? – Дарина не зволікаючи вибігла на ґанок і рішуче смикнула заґратовані двері, прикрашені двома дерев’яними левовими мордами.
Але двері не послухали її. І покосившись на чергову табличку «Охороняється державою, пошкодження карається законом», Чуб безглуздо застрибала по сходинках, не знаючи, куди дівати надлишок бурхливої енергії, що поривалася до бою.
– Ну що за життя в нас? – голосно розсердилася вона. – Суцільні ребуси й каверзи. Чому не можна нічого нормально сказати? Обов’язково загадки загадувати!
– Може, вони хочуть, щоб ми на виставку сходили? – спробувала розгадати натяк Марійка.
– Гаразд, завтра сходимо, – люто скривилася Чуб.
Але чекати до завтра їй не довелось.
За мертвими вікнами першого поверху почувся оглушливий і зазивний дзвін розбитого скла. І, перш ніж Чуб устигла усвідомити, що, власне, робить, вона інстинктивно кинулася до вікон – занадто високих, аби можна було заглянути чи видертися туди, – і раптом, на очах остовпілої Марійки, підстрибнула і, знявшись у повітря, влетіла просто у вікно, розбиваючи скло держаком мітли, що несподівано опинилася біля неї під задом.
Завила перелякана сигналізація.
Чуб стрімголов укотилася до картинної зали і, не випускаючи держака з порізаних рук, підхопилася з підлоги, що бридко хруснула під її колінами битим склом.
Кімната виходила в короткий коридор, і, пробігаючи його, Дарина миттєво вбирала поглядом безлюдні зали обабіч неї, що за секунду закінчились останньою – тупиковою, де на високій стіні гордовито височіли велетенські «Богатирі».
А біля них із занесеним над головою ножем завмерла висока й темна постать шептун.
– …уражаю навіки, не повстати, не зібрати з… – безстатевий шепіт урвався.
Дарина кинулася до замовклої постаті, замахуючись мітлою і не маючи жодної миті на роздуми, в процесі яких вона б неодмінно дійшла висновку: дерев’яна палиця, якщо ти, звичайно, не Чак Норріс, – ніщо проти вмілого ножа.
Але постать чомусь розсудила інакше. І доки Чуб оббігала широку дерев’яну лавку, темна особа, легко перестрибнувши через лаву, метнулася до дверей у службові приміщення і зникла за ними довгою чорною тінню. Дарина встигла помітити лише, що тінь ця ставна та струнка, і її темне волосся зібране ззаду в «кінський» хвіст.
Вона кинулася до дверей, що поглинули злочинця, і безглуздо загрюкала в них, уже замкнених ізсередини.
Сирена горлала, «Богатирі» з розбитим склом, що обвалилося, ганебно закликали на допомогу міліцію.
Чуб зацьковано рвонула до вікна і, дивом упоравшись із неймовірними старовинними клямками, випала на асфальт недоладною купою ганчір’я.
– Дари и но!!! – підбігла до скривавленої подруги Марійка.
– Швидше. Міліція, – прохрипіла зломниця, яка пошкодила вікна, що охороняються законом.
– Не встигнемо, – приречено заплакала Ковальова, судомно намагаючись звести її на ноги.
«Ускочили! – подумала Чуб. – Як безглуздо…»
– Ой, Дарино! – знову закричала Марійка, очманіло витріщаючись кудись угору.
І, простеживши за її поглядом, Дарина побачила, як із вікна музею вилітає забута нею на підлозі двірницька мітла.

* * *

Найдивовижнішим у цьому було те, що нічого дивного в цьому не було.
І щойно Марійка, яка сиділа на держаку перед Чуб, мов на рамі велосипеда, побачила, що земля повільно відділяється від її підошов, як зрозуміла: політ – це напрочуд знайоме відчуття!
Раніше, обгризаючи в незліченний раз розділ, присвячений безумним піднебесним піке обожнюваної Маргарити Миколаївни, вона боязко вражалася про себе: «Як це, мабуть, страшно – літати!»
Але зараз, дивлячись із двохсотметрової висоти на темні дахи будинків, відчувала тільки спокій, немов усе раптом одразу стало на свої місця, й незбагненна загадка Сфінкса роз’яснилася за допомогою простої короткої відповіді – «Людина».
З’ясувалося, що коли твої ноги здіймаються над асфальтом, а тіло перестає бути обтяжливим та вимогливим і стає невагомим, ніби зітканим із повітря, то, приголомшений, ти раптом розумієш, що вже робив це раніше тисячу разів! І в цьому щасті немає нічого нового!
Ти відчував те ж саме, літаючи уві сні і безтурботно кружляючи над Містом, яке лежить під тобою. Ти вже бачив ці дахи й відчував спокій і пружність неба!
Просто не знав, що це можливо насправді!
«Слухайте, я відчуваю те саме, що й ви! – подумки звернулася вона до тих, хто спав зараз під принишклими шиферними, залізними, кам’яними дахами. – І недаремно одним із підступних запитань інквізиції було таке: «А чи літаєте ви уві сні?» Ось доказ! Це можливо! Інакше чому тисячам тисяч жінок споконвіку сниться один і той самий летючий сон…»
Утім, Марійка вже й не потребувала ніяких доказів.
Вона летіла!

* * *

А Катя падала. Із занебесної висоти, що не мала ні кінця, ні початку, – так довго, що вона вже перестала боятись і прокинулася, так і не встигнувши досягти дна.
Її будильник мовчки свідчив про те, що настає світанок. Катя лежала посеред ліжка у розірваному костюмі та брудному взутті, натягнувши на плечі зім’яте покривало. У бік врізалося тверде й дошкульне, і, підвівшись, вона витягла з кишені брюк великий довгий ключ із котячою головою.
Книга. Пожежа. Марійка. Дарина. Лисі Гори. Непритомність.
А потім вони притягли її додому й кинули, наче пакунок із брудною білизною, навіть не спромігшись зняти з неї черевики.
– Чорт! – гидливо вилаялася вона за всіма пунктами відразу.
– Що накажете, пані? – промекав догідливий голосок.
Катя блискавично підхопилася, притискаючи покривало до грудей.
У двері спальні вскочив хтось чорний, волохатий, брудний.
«Злодій! Нацмен! Голий! Зґвалтує!»
– Не підходь! – страшно заволала вона і, дотримуючись принципу: «Кращий спосіб захисту – напад!», кинулася на нього сама і щосили відкинула потворну волохату голову прекрасним хуком у щелепу.
Чорний хруснув і відлетів до стіни.
– Стій! – стала в стійку Катя, прикриваючи грізне підборіддя двома націленими на супротивника кулаками.
А в голові промайнула несуттєва думка про те, що сьогодні шосте і поєдинок у клубі, й треба попередити, щоб її викреслили зі списків, – не до того.
Нацмен заворушився.
Пискнув, скривджено подивився на Катю й сиротливо виплюнув із рота вибитий зуб.
– Чим я ваш плогнівив, хажяйко? – слізно прошепелявив він і поповз до неї.
– Іди геть! – закричала вона, заплигуючи на ліжко і загрозливо хвицаючи повітря ногою з важким каблуком.
– Куди накашете, хажяйко? – приречено простогнав беззубий. Діставшись рачки її ліжка, він улесливо поцілував край простирадла, поглядаючи на Катю знизу вгору покірним поглядом, який свідчив, що він на все згодний.
– До чорта! – істерично вискнула вона.
Чорний сів на зад і здивовано втупився в неї абсолютно круглими очима.
– Мені… – розгублено ткнув він волохатим пальцем у такі ж волохаті груди. – Піти… – Брудний палець описав півколо і знов уткнувся в зарослу шерстю грудну клітку. – До чолта? Плобаште, не зрозумів, хажяйко. Ви накажуєте мені пошлати шамого шебе?
– Іди до чортової бабусі! – завищала Катерина.
– А! – зрадів волохатий. – Ви накажуєте мені жлітати до моєї бабусі? У справі? Чи так, по лодинному, пловідати?
– Линяй!!!
– Шлухаюсь! – козирнув той, приймаючи позу низького старту. І Катя побачила, як над його ворсистим задом злетів справжнісінький хвіст із брудною китичкою на кінці.
– Стій! – невпевнено скомандувала вона. – Я, здається, зрозуміла.
Чорний – чергова підстава К Д.!
Голий виродок із хвостом – занадто волохатий навіть для нацмена. Хоча за своє нелегке життя Катя надивилася на чоловіків із волохатою спиною, пальцями й навіть вухами, такого, слід було визнати, можна було знайти тільки в кунсткамері!
– Хто ти такий? – грізно запитала вона, заздалегідь передчуваючи відповідь.
Виродок із готовністю схопився на ноги і схилився перед нею в карикатурно низькому поклоні:
– Чолт, – лоблю жа відьом усю чолнову лоботу!
– Я чомусь так і подумала, – саркастично ошкірилася Катерина. – йди но за мною…
Катя з гідністю спустилася з ліжка і пройшла до вітальні, де в низькорослій різьбленій шафі стояли її книги. Витягнувши з полиці подарунковий примірник книги рекордів Гіннеса, Катя знайшла за змістом потрібний розділ «Тілесні феномени» і переможно зачитала:
– «Найволохатіша жінка Джулія Пастрана була цілком укрита волоссям, окрім очей». «У журналі “Сайнтіфік Амерікен” було описано 12 річного хлопчика з Таїланду, в якого був хвіст завдовжки майже 30 сантиметрів. У старовинних книгах часто згадуються дорослі чоловіки та жінки з хвостами. У наш час їх видаляють одразу після народження». І до речі, «коли дитина чхала або кашляла, її хвіст виляв або скручувався». Ясно?
– Ні.
– Те, що раніше вважали відьмами та чортами, – звичайний генетичний брак! Так і передай своєму К. Д.!
– Але я чолт! – зніяковіло пробелькотав «генетичний брак» (мабуть, до фізичного звиродніння тут приплюсовувалася ще й класична шизофренія). – Даний в ушлужіння вам тльом, поки одна іж ваш не штане іштинною Києвичею.
– Одна з нас? – мимоволі перепитала Дображанська. – А інших відпустять?!
– Так, – підтвердив шизофренік. І Катине серце здригнулося нежданою надією.
На жаль, абсолютно ілюзорною.
– Але іж моїх ошобиштих джелел мені відомо, що нею будете саме ви! – переконано закінчив кудлатий.
– Чорт! – заричала Катя.
– Та тут я! – нервово підстрибнув він.
– Ну чому, чому саме я? – простогнала вона тоскно.
– Тому що ви – клаща! – відповів він із непідробною впевненістю в голосі.
Катя сумно посміхнулася: це вона знала без нього!
Але, хоч як дивно, зараз свята віра божевільного (а отже, і хазяїна, що прислав його) в її безперечну перевагу несподівано полестила їй.
За зниклу добу Катина впевненість у собі страшенно похитнулася: «Синя панчоха» в одязі з Троєщинського ринку та безголова тінейджерка переросток – два людські види, яких вона ніколи не вважала за людей, – діяли й міркували значно швидше за неї.
Тоді як вона, розумніша, досвідченіша, сильніша за них обох, чомусь лише помилялася, злилася, впадала в істерику і непритомніла. Інакше кажучи, зробила все, щоб зараз, сидячи рядком де небудь на кухні, вони сміялися з неї, згадуючи, яким пшиком обернулась її уявна крутизна.
– Це правда, я краща! – голосно засперечалася з ними Катя. – Саме тому, – рішуче навела вона приціл на божевільну помилку природи, – я знайду спосіб вийти з цієї гри!
– Але, моя Яшна пані, – задушливо прошепотів засланий псевдочорт, схиляючись перед нею в новому арлекінському реверансі, – навіщо виходити іш гли, в якій ви виглали?
– Виграла?! – істерично реготала вона. – Що? Зірвану угоду? Згорілий офіс?
– Повілте, – чорний схилився ще нижче і по собачому заглянув їй у вічі, – коли ви штанете іштинною Києвичею, вші чі плоблеми ждадуччя вам шмішними.
– Так? – Попри те, що він заперечував їй, у його голосі було рабське шанування її королівського сану, і Катя просто не могла злитися на нього – лише на саму себе, що продовжує цю безглузду розмову. – Ах так, я забула, вони змусять Володимира Федоровича… – Дображанська недбало махнула рукою.
Ціна, яку вимагали від неї за цю послугу, вже здавалась їй непомірною, а сама обіцянка – писаною вилами по воді.
– Є влада, яка могутніша глошей і шв’яшків, – хтиво оголосив кудлатий. – Чого ви бажаєте, моя Яшна пані?
– Щоб ви залишили мене у спокої! – стомлено здійняла вона очі догори. – Супермаркет «Еко» знести к чортовій матері! Убити цю чортову Динозавриху, послати всіх на хрін, одключити мобільний, купити купальник і поїхати у відпустку. Назавжди!
– О о о о о!!! – захоплено проспівав він.
І не розгинаючись, потрюхикав «кабанчиком» до передпокою, щоб менше ніж через секунду знову з’явитися перед нею, притискаючи до грудей обірваний листок.
«104 а сторінка. Я забула його на підлозі», – упізнала обривок Катя.
– О, моя Яшна пані, доля на нашому боці, – натхненно прошепелявив чорнопикий, трясучи 104 ю. – Де знаходитчя ваш «Ехо»?
– Тут поряд, – збентежено озвалася Катерина. – Он, – похмуро ткнула вона пальцем у далеку будівлю, одягнену в сріблясту плитку. – Вже майже добудували, сволота…
«Боже, навіщо я говорю йому це?»
– Його видно звідши?! – в голосі псевдочорта прозвучав священний захват. – Доля на нашому бочі! На нашому бочі!
Плошу ваш, – стискуючи пергаментний аркуш, волохатий ввічливо зігнувся у бік балкона. – Жлобіть милішть. Пло штягніть до нього луку, хажяйко!
Катя навіщось послухалася.
Вона покірно піднесла руку, простягаючи пальці до сріблястого триповерхового будинку. Звідси він був таким маленьким і несуттєвим, що, здавалося, його справді можна взяти однією рукою.
– Уявіть шобі, – спішно застрекотів чорний їй у вухо, – що че ваша ліч! Ліч, яку ви можете вжяти, пелештавити ж мішча на мішче, жламати, викинути, подалувати. Че важко.
Але він помилявся, це було зовсім не важко, і Катя раптом із задоволенням відчула кожен м’яз своєї руки, силу і доленосну значущість кожного з десяти пальців! Вона вже не думала про безглуздість того, що відбувається, мимоволі підпавши під владу запаморочливого щастя, того самого, заради якого жила, – відчуття, що влада тремтить у її руках, і вона здатна переламати чужу долю, ситуацію, саме життя одним порухом пальців.
– Плеклашно, моя Яшна пані! – захоплено видихнув чорнопикий. – А тепел повтолюйте ша мною: «Владою моєї луки…»
– Владою моєї руки…
– І іменем Отча мого…
– І іменем Отця мого…
– Я велшу те…
– Я вершу те…
– Що мені потрібно!
Катя бездумно вторила йому гучним відлунням, тоді як її розум і почуття витали десь високо, й серце билося захоплено та тривожно, мовби вона стояла зараз на найвищій точці всесвіту, з гордістю поглядаючи на скорений світ навкруги.
– Тепел штишніть кулак. Ліжко. Шильно! – почула вона наказовий крик і різко з силою стиснула пальці.
Будинок розвалився.
Катя розкрила рот.
Вона не чула ні шуму, ні криків перехожих. І його падіння вразило її не більше, ніж смерть порожньої сірникової коробки, розплющеної в неї на очах під чиїмось випадковим каблуком.
Усередині було тільки спокійне, відсторонене здивування та… полегшення, близьке до стану невагомості.
– Нікого не вбило? – відчужено спитала вона.
– О, ні, п’ять ланку, жанадто лано, – відповів Чорт («Чорт забирай, саме Чорт!») – Інша ліч, коли обвалившя чентлальний поштамт.
– Центральний поштамт? І його теж?! Але хто? – здивувалася Катя.
Чорт скромно опустив погляд:
– Ошмілюшь доповішти. Якщо тепел моя Яшна пані хоче вбити мадам Диножавлиху, в книзі Влади є лечепт переможного жілля.
Катя повільно посміхнулася, солодко заплющила очі й упала в крісло.
Вона не пам’ятала, коли востаннє почувалася такою блаженно щасливою.
Напевно, ніколи!
Десять років Катерина Дображанська була артисткою цирку, яка, напружено розставивши руки, намагається утримати на кінчиках пальців гойдливу піраміду з десятків куль, – прибутки, реклама, податки, зв’язки, власну репутацію і престиж. І ось зараз, блаженно відкинувшись на спинку і заклавши долоні за голову, вона умиротворено дивилась, як її невидимі кулі посипалися на підлогу, – закочуючись під шафи та канапи, – непотрібні, дріб’язкові, безглузді.
Бо на світі існувала влада, могутніша за гроші та зв’язки.
І ця влада – та сама, за яку сімдесят років тому Гітлер віддав би третину своєї країни, – належала їй!
– Дожвольте дати вам поладу, – нагадав про себе Чорт. – Якщо ви бажаєте дошягти іштинної влади, не повідомляйте вашим подлугам, що вибіл уже жлоблено. Не подавайте виду, будьте люб’яжні ж ними. І, знайшовши момент, жабеліть книгу шобі. Вони не мусять колиштуватишя нею, інакше…
– Ясно. Закрили тему.
Катя самовдоволено потягнулась і, відірвавшись од крісла, підійшла до свого улюбленого пастушого годинника, що рекламував 5.15 ранку.
– Вони ще сплять, – посміхнулася вона. – З ними ж не станеться нічого поганого? – примхливо заявила Катя, дивлячись на свого чорного раба. – Я не бажаю, щоб із Марійкою…
– О, жовшім нічого поганого! – поспішно запевнив її персональний Чорт. – Якщо не блати до уваги того, що вони плоглають.
Катя кивнула і любовно погладила високу зачіску пастушки маркізи.
– Ні, ви мусите пообіцяти мені!!! – заволала вона раптом, корчачи страшні, істеричні гримаси.
І обернулася.
Її кімната зникла…

Зі щоденника N  
Мій геній уперто штовхає мене до думки: жінка вища за чоловіка. І матріархат, що його зжерла цивілізація, був однією з утрачених істин. 
Усе просто! 
І горезвісна інтуїція, і те, що саме їх завжди так охоче записували у відьми, і те, що саме вони завжди так охоче йшли туди, пояснюється неймовірно просто: жінка завжди буде ближча до природи. Тому що, як земля, наділена здатністю народжувати. 
Чоловік може відірватися від землі. Може підмінити жадобу війни жадобою влади, грошей, слави і великих звершень. Силу – найманою силою. Вбивство – найманим вбивством. Інстинкт розмноження – сексом. Секс – сублімацією. Але жінка, навіть найпрогниліша та найфеміністичніша, завжди носитиме в собі частину Великої Матері – її нескінченної та багатоскладової гармонії, безсердечної мудрості й руйнівної сили. І ця частина завжди нашіптуватиме їй у вухо: ти можеш викликати грозу і бурю, обпоїти, і звести з розуму, і вбити заради блага своїх чад, бо ти – це я. А я – вищий за правду! 
І кожна жінка – Бог, уже тому, що носить у собі частину безсмертя… 

Розділ одинадцятий,
у якому Катя несподівано дізнається, що в неї є чоловік 

…з науковою тверезістю пояснив Прахов історію Кирилівського храму, наново «відкритого» ним. Повністю відкинувши легенду, що огортає цю історію, чим він дуже пишався.
Д. Коган. «М. О. Врубель»

Перед Катею лежав кабінет із картинами Шишкіна, Куїнджі й Крамського на стінах. Із масивним, заваленим купою креслень, ескізів, фотографій і хромолітографій письмовим столом, за яким височів широконосий, рум’яногубий і пухнастобородий чоловік у круглих професорських окулярах і оксамитовій домашній куртці, який схвильовано і збентежено крапав у чарку мікстуру з блакитнуватої склянки.
– Ангеле мій, заспокойся! Ти сама на себе не схожа. Випий валер’янових крапель, – сказав він.
Їй?!
Катя нестямно огляділася, зафіксовуючи поглядом безцінні підписи на картинах.
Це оригінали! Звідки вони тут? Де вона?
Її оточили незнайомі шафи, речі та книги. І тільки пастушка маркіза, що прилипла до долоні, незворушно стояла на тому самому місці, байдуже посміхаючись їй золотою галантною посмішкою.
– У тебе розладнані нерви… Люба, я просто не розумію… – Рум’яногубий ішов до неї, пахнучи м’ятною валеріаною.
– Хто ви?! – хотіла була заволати Дображанська, яка розуміла ще менше за нього. Але замість цього заволала так паскудно та верескливо, що їй стало бридко від самої себе. – Не смійте обходитися зі мною, як із дитиною! Ви знайшли його в Кирилівських! Це Він! Ви не маєте права залишити його собі! Я настійно вимагаю…
– Душко, це казки! – вкрадливо заперечив стривожений очкарик, боязко простягаючи їй утішливу чарку. – Усе, що має відношення до Кирилівської церкви та печер під нею, ґрунтовно вивчено мною. Я наново відкрив для Києва цей храм і, як професор, можу довести тобі науково…
«Так він таки професор! Треба ж…»
– Якщо ви негайно не пообіцяєте мені віднести його в Лавру, я піду від вас! Зараз же! – навела Катя професорові зовсім не науковий, але куди дієвіший аргумент.
– Гаразд, гаразд, голубко, заспокойся, – обм’якнув учений, дивлячись на неї стривожено – так, мовби не вірив власним вухам і очам.
– І накажіть, аби неодмінно в Успенську! – чванькувато наказала йому Катерина.
І з однієї цієї короткої репліки зрозуміла, що грає з нероз’ясненим професором, як кішка з мишею, – в ній був царствений деспотизм і незрозуміла, прихована зловтіха.
– Я вчиню, як ти просиш, люба, позаяк це так важливо для тебе. Але я й не розумію. Не розумію! – заплакав професор. – За без малого двадцять років нашого шлюбу.
«Так він мій чоловік? Я божеволію!»
Катя перелякано доторкнулася до свого чола…
У кабінеті стало нестерпно душно.
Рум’яногубий чоловік в оксамитовій куртці, та його професорський стіл із кресленнями, та стіни з Шишкіним і Куїнджі віроломно попливли кудись ліворуч.
– Дмитро Владиславович завітали, – долинув звідти дівочий голосок.
Катя повернула голову, що, здається, плавилася, але побачила лише русявий проділ і високу й темну пляму, що відразу ж затулила його.
Пляма потяглася до неї. Попросила:
– Дозвольте ручку, мила Еміліє Львівно!
Катина розм’якла долоня опинилася всередині випещеної чоловічої руки, і на безіменному пальці її сидів масивний срібний перстень із блакитнооким каменем… Але каблучка не втримала Катю – її раптом занудило, захитало, нестримно потягнуло на підлогу. Підлога кинулася до неї й боляче забила. Потім затихла.
– Моя Яшна пані! – заклопотано загугнявив згори метушливий голосок. – Жараж! Жараж вам штане значно краще!
Катя насилу підвела важкі повіки і з полегшенням побачила на стелі свою рідну бронзову люстру.
– Я бачила… – вагаючись мовила вона, безжально витрушена зі свого дивного видіння й оглушена від удару об підлогу.
– Не жвольте тулбуватишя, моя Яшна пані! – запобігливо прошепелявив дбайливий Біс. – Че тлапляєтьчя. Від великої пелевитлати внутлішщньої енелгії. Ошобливо коли пелший лаж… Жараж вам штане краще! Повілте!
– Послухай, – спохмурніла Катерина Дображанська, обмацуючи забиту голову. – Я, здається, забула запитати в тебе про найголовніше. Хто такий твій К Д.?
– Мій К. Д.? – солодко перепитав її Біс.
І в його вібруючій захватом інтонації прозвучало стримуване, пристрасне та вірнопідданське тріумфування, що вихоплювалося назовні:
– Хіба ви не жложуміли, моя Яшна пані?! К. Д. – че ви!

* * *

Світанок шостого липня застав Марійку Ковальову на майданчику безперильного балкона (на який вони приземлилися вчора з Дариною, благополучно проігнорувавши сходи під’їзду), де вона сиділа, обійнявши мерзлякуваті коліна, і зачаровано вдивлялася в прозріваюче небо першого дня свого нового життя.
Учорашній день був лише плутаною чернеткою із множиною помарок і помилок. Нинішній зводився над її Києвом Златоглавом, Містом хмар і гір, давньою Столицею віри і владик Русі, Градом вічним, страшним і святим, який вона, котра народилась і прожила тут усе своє нехитре життя, побачила зараз уперше.
Її колишній Київ існував для неї лише у мріях – був померлим, книжним, завченим до автоматизму й давно вже нереальним. Тоді як Київ живий обмежувався нечисленними та позбавленими індивідуальності замальовками побуту: двором її будинку і засміченим Кадетським гаєм, запльованими зупинками та метушливими продуктовими магазинами, бібліотеками, музеями, інститутом…
І раптом Місто ввалилося в її життя, заповнивши його все до країв, і пласкі історії з підручників, перекази та легенди несподівано набули об’єму, запаху та крутизни реальних гір, вулиць і будинків. Далеке, як утомлена казка, минуле і подрібнене рутинне сьогодення злилися в єдине й неподільне – завжди. Точно так, як і бездумна назва вулиці Ярославів Вал несподівано набула для Марійки одвічного, важливого та вічного сенсу.
Тут (вона ж знала це з першого курсу!), від Золотих воріт у Київ, проходив високий вал, що захищав Град од ворогів. І можливо, тисячу років тому, на тому ж місці, де сидить зараз вона, сиділа на варті її прапрапопередниця.

Слава тебе, ясная Киевица! 
Да пребудет сила с тобой, когда ныне, как и в любую иную ночь, стоя на горе, породившей Город, ты, завидев на небе красный огонь, полетишь туда, чтобы остановить то, что может нарушить Истину. 
Да пребудет мудрость с тобой, когда на первый праздник года ты будешь вершить свой суд над вечностью, недоступной глазам слепых. 
Помни: Киев властвует над тобой, так же как и ты над ним! 
Умей слушать то, что Он говорит тебе, и не страшись ничего, ибо твой Город всегда защитит тебя, так же как ты защищаешь его. 
Ты – его закон, но есть законы и для тебя, ибо тот, кто стоит на границе между тьмой и светом, не может принадлежать ни свету, ни тьме… 

Стенувши колючими від уранішньої прохолоди плечима, Марійка повернулася до кімнати й погладила темношкіру книгу.
Дарина спала на канапі, зануривши ніс у ніжну шию Ізиди Пуфик, – мордочка кішки влаштувалася на Дарининій щоці, а дві передні лапи зовсім по людськи обіймали Даринину шию. Вигляд у обох був абсолютно ідилічний. Скоса поглядаючи на свою безсонну хазяйку, сувора Беладонна мовчки бродила по виступах книжкових полиць. Марійка хитнула головою, дивуючись, як кішка утримується на такій вузькій «доріжці». Спіймавши її погляд, киця манірно й повільно потерлася шиєю об корінці книг.
Зітхнувши, Ковальова вкотре окинула невсипущим поглядом кімнату, вишукуючи відповідь, яка позбавила її сну. І спіткнулася. Їй здалося: терези в руках блакитної «візантійки» над каміном змінили своє положення – відучора ліва чаша опустилася трохи нижче…
Пролунав гуркіт.
– Ну що іще? – сонно промимрила Дарина. – Котра година?
Беладонна стояла на полиці, незворушно поглядаючи на звалені нею книги. Марійка поглянула на годинник – старенька віддана «Чайка» на її руці показувала 6.15 ранку.
– Початок сьомої. – Марійка акуратно зібрала розкидані томи, зверху опинилися два художні альбоми. – Врубель. І Васнецов! От до речі!
– Фе, рань яка. І чого тобі не спиться? – плаксиво обурилася Дарина Чуб.
– Даринко, я знаю, хто ми! – безжально добудила її збуджена подруга. – Ми не відьми! Ми – захисниці Києва! На зразок трьох богатирів.
– Так що, нам тепер і поспати не можна? – розсердилася Дарина.
– Розумієш, – неспокійно відзвітувала новоявлена захисниця, – я все думаю, кому знадобилося різати цю картину?
Вона допитливо подивилася на врятованих Дариною «Богатирів», що сиділи верхи на трьох різномастих конях, – чорному, білому та рудому. Просто як їхні кішки!
– Уявлення не маю! – незадоволено відбилася Чуб, занурюючи обличчя в подушку. – От якби її вкрасти хотіли, було б зрозуміло – вона ж напевно неміряних грошей коштує. А так, якому божевільному ці три «Богатирі» заважали? І яке відношення до нас має Васнецов? Він же взагалі російський художник, у Третьяковці висить.
– Ну… – Марійка вже уткнулася в передмову, звіряючи забуті нею дані (Білет № 14. Питання 1. Культура України кінця XIX – початку XX ст.). – Васнецов десять років жив у Києві, на Володимирській, 28. Це він розписав наш Володимирський собор, найгарніший у світі! Дивися! – радісно показала вона улюблену репродукцію Дарининій байдужливій потилиці. – Це князь Володимир!
– Святославович? – неприязно уточнила потилиця Чуб.
– Так, син Святослава Ігоревича й онук княгині Ольги. А ще саме тут, у Києві, Васнецов працював над двома своїми найвідомішими картинами «Іван царевич на сірому вовку» та «Богатирі». А вже потім «Богатирів» купив Третьяков у Москві.
Скуйовджена голова Дарини жваво виринула з подушки:
– І тільки но ця картина повернулася до Києва, її відразу спробували знищити! Дивно… – мовила вона.
Позбувшись лежанки у вигляді Дарининої щоки, Пуфик незадоволено сплигнула з канапи. Але відразу ж повернулася назад і діловито понюхала обличчя Дарини: вона чи ні?
– Що, жерти хочеш, кицю? – зрозуміла її Чуб. – Як гадаєш, – звернулася вона до Ковальової, – рундуки вже відкриті? Потрібно терміново збігати купити щось, інакше я помру просто зараз. А ти пам’ятаєш, як ми вчора літали?! Оце було що о о сь!!!
– Я ввесь ранок книгу переглядала, – спробувала повернути її до богатирської проблеми Марійка. – Думала: раптом там є про такі випадки. Але вона – безрозмірна! – Студентка обдарувала товсту книгу ніжним поглядом (судячи з усього, в устах історички це був найсолодший із компліментів). – А в перших розділах самі замовляння та зілля. Є навіть, – соромливо хихикнула вона, – спосіб, як визначити вагітність одразу після….
– Сексу? – пожвавилася Дарина. – І як?
– Тут написано, що Києвиці достатньо заглянути в жіночі зіниці, й вона побачить у їхній глибині вогонь нового життя. Гарно, правда?
– Нічо… А як голубих приворожувати, там є?
– Не знаю, – здивувалася Марійка. – А взагалі, присухи багато. Тобто рецептів, як присушити людину до себе.
– Це якраз те, що мені потрібно! – Чуб ривком сіла в ліжку й почала спішно розшукувати свої черевики, що порозбігалися. – Не все ж іншим допомагати, треба й собі!
– Але мені здається, – завагалася Марійка, – ми не мусимо використовувати це закляття на зло. А присушувати когось проти волі…
– А давай, – відважно запропонувала Землепотрясна, – зробимо спочатку для рівноваги щось дуже хороше, а потім можна буде зробити щось погане! – І, побачивши Марійчине витягнуте обличчя, нудотно проспівала: – Ну яка ж ти все таки, Мусю, зануда! Ой, перепрошую: Марія зануда. Чуєш… – роздратовано прислухалася вона. – Здається, особистий монстр наш завітав! І цій не спиться. Де ви тільки такі на мою голову взялися?!
Із коридора долинуло дряпання ключа в замковій шпарині та звук дверей, що відчинялися.
– Зараз знову нам мізки паритиме! – передбачила Дарина. – А ми їй у відповідь розповімо, як ми літали! От вона вкакається! – Землепотрясна заздалегідь розтягнула губи перед початком свого запаморочливого тріумфу.
До кімнати впливла Катя з трьома пляшками кока коли в руках і пухким пакетом із бутербродами.
Вигляд у неї був абсолютно приголомшливий – вона всміхалася!
– Salve! – вітала вона їх.
– Привіт… – Губи Дарини розгублено обм’якли. – Це що, нам? Так, ти… виявляється… людина. А де твої окуляри? – здивувалася Дарина.
– Вони мені більше не потрібні, – весело констатувала прибула. – Там були прості скельця.
– Щось подібне до забрала? – невпевнено припустила Марійка.
– Ти що, спеціально себе спотворювала? – вгадала Чуб.
Катя радісно засміялася.
Дарина приголомшено затрясла косами:
«Як підмінили! Чи, може, вона вчора так сильно вдарилася головою?»
– Як ти після вчорашнього, оклигала? – постаралася бути люб’язною Землепотрясна, жадібно зламуючи пакет і запихаючи в рот Катин чизбургер.
– Усе о’кей. – Катя явно підчепила цей ОК у неї. – Машину полагодили! Конкурентів завалено! А офіс згорів, і на роботу йти не потрібно! Я туди взагалі більше ніколи не піду!
«Точно, – зітхнула Чуб подумки, – струс мозку!»
– Тільки снилася потім усяка дуранина, – із сумнівом завершила монолог поведена, остаточно підтвердивши Даринину версію.
– А в книзі написано: всі сни Києвиць – віщі, – продемонструвала набуті знання Марійка.
– Усі? – Катя дивно посерйознішала. (Хоча ще вчора відмахнулася б від такої заяви як від докучливої мухи!)
– Тоді колися, що бачила? – ввічливо поцікавилася Дарина, дивлячись на Катю з під нахмурених брів.
– Спочатку, – старанно почала поведена, звертаючись, втім, до самої Марійки, немов сподіваючись, що та негайно розшифрує її загадкові сновидіння, – мені снилося, ніби я на нашій горі. А якийсь дядько з бородою веде мене до сусідньої. І називає відьмою й чомусь Маринкою. І ще він ніби зрадив мене з якоюсь жінкою, і я злюся. Тільки це давно було – років тисячу тому! – Катя задумливо помовчала. – А потім інший дядько, професор, ніби знайшов якусь річ. Але пізніше, десь до революції. А я ніби дружина того професора, яка наполягла, щоб чоловік її в київську Лавру відніс. І ще до нас у гості прийшов чоловік. Невідомий – я його всього один раз у «Центрь колдовства» бачила. І образ розпливчастий, одна рука з каблучкою.
– Можливо, ти була відьмою ще у своїх минулих життях? – зробила буддистський висновок Марійка і, подумавши секунду, кинулася в коридор за своїм рюкзаком.
– Хлопець із «Центра»? І каблучка з блакитним каменем? – ревниво перепитала Дарина, роблячи з почутого зовсім інші висновки. – А чого це він тобі сниться? Він тобі що, сподобався?
– Що там може подобатися? Блондин гарненький, – байдуже відхрестилася та.
– Він був рудий! – насупилася Чуб, уражена, що хтось наважився бачити уві сні її передбачувану майбутню власність.
– Рудуватий, блондин – це одне і те ж саме, – Катя примирливо всміхнулася, закриваючи безглузду тему.
– Ні! – повернулася Марійка з брошурою Дарининого діда в руках. – Тут написано, що душа відьми вилітає з неї чорною кішкою і вирушає навпрошки в пекло…
– Дай мені дідуся! – зраділа новій зустрічі Дарина. – Ну, він дає! «Душа відьми вилітає чорною кішкою. Серце відьми – жаба. Відьма не може ввійти до церкви. Відьма не може вийти з будинку, якщо біля порога стоїть перевернутий віник. Чорти, як собаки, віддані відьмі до смерті».
– Та невже? – гмикнула Катя, ще не знаючи, як ставитися до цієї подвійної інформації. – Гаразд. Розкажіть краще, чим учора все закінчилося? – питально покосилася вона на Даринині прикрашені пластирами кінцівки.
– Звичайно, – спалахнула Ковальова. – Це ж найважливіше! На небі спалахнули три червоні вогні. А потім ми побачили…
– Я теж, – кивнула Катя. – Церкву.
– Із зеленими куполами? – понадіялася Чуб.
– Ні, з блакитними. У золотих зірках.
– У зірках у нас тільки Видубицький монастир… – Марійка розгублено відклала цю інформацію вбік, іще не знаючи, з чим і як її пов’язати. – А я – музей. І ми з Дариною були вчора на виставці Васнецова. Точніше, – поправила вона себе, – Дарина була.
– Ага. Там один божевільний, – палко підхопила тему Чуб, – намагався одну картину порізати. А я його зупинила! Але це що… Потім ми літали! Над Києвом! На мітлі!
– На виставці Васнецова?! – невимовно здивувалася Катя (замість того щоб здивуватися невимовному чаклунству їхнього повітряного круїзу). – А ви знаєте, хто її організував? Він! Той хлопець із каблучкою! Я його позавчора по телевізору бачила. Ще здивувалася: ото збіг! А яку картину?
– Три «Богатирі». – Дарина захоплено затихла: справді збіг! І як рудий кавалер зрадіє, дізнавшись, що його підопічний шедевр урятувала саме вона.
Ілюструючи Даринину відповідь, Марійка послужливо простягла Каті альбом. Та вгляділася в трійцю на обкладинці й механічно розгорнула книгу.
– Але це ж він! – несподівано закричала вона.
– Хлопець із «Центра»? – занервувала Дарина.
– Ні, мій чоловік – професор!
Дарина й Марійка вмить прилипли до неї з двох боків, удивляючись у чорно білий груповий знімок, де у важкому кріслі з високою, коронованою різьбленням спинкою сидів указаний Катиним нігтем світлобородий і рум’яногубий чоловік.
– Професор Прахов?! – мимоволі підвищила голос Марійка. – Член комісії з оформлення Володимирського собору! Це він запросив Васнецова до Києва на розпис Володимирського! Це неодмінно має щось означати! Ми вночі рятуємо картину Васнецова, а в цей час вам сниться його працедавець! Це не збіг! Будь ласка, – звернулася вона до Катерини, – згадайте ще раз усе по порядку. Спочатку хтось веде вас до сусідньої гори… До якої, Замкової чи Дитинця?
– Звідки я знаю? – беззлобно пирхнула Катя. – Я до гір по імені по батькові не звертаюся. На ній зараз Андріївська церква стоїть, а вві сні стояв тільки хрест.
– Хрест Андрія Первозванного?! – збуджено заволала Марійка так, що обидві її напарниці мимоволі відступили на крок. – Значить, це правда?! А всі ще сміялися з Лохвицького!!!
– З кого? – сіпнулася Чуб.
– Згідно з преподобним Нестором літописцем, – несподівано завелася Ковальова, – в першому столітті нашої ери до Києва прийшов апостол Андрій Первозванний і, поставивши тут хрест, сказав: – Бачите гори ці? На цих горах засяє благодать Божа. І буде місто велике, і багато церков Бог тут спорудить». І все збулося! Хоча всі з цим, як і раніше, сперечаються. Бо, якщо довести цей факт, виявиться, що нашу церкву – апостольську і первозванну, засновано раніше першої християнської церкви апостола Петра!
– А це, типу, круто? – нервово спитала Чуб, зім’ята таким несподіваним переходом на високоінтелектуальні теми.
– З точки зору туристичного бізнесу – дуже круто, – підтвердила Катя. – Тільки це ніхто ніколи не доведе, оскільки речових доказів немає.
– Є! – фанатично проголосила Марійка. – 1832 року археолог Лохвицький і митрополит Євгеній провадили розкопки між Андріївською та Трьохсвятительською церквами і знайшли соснову жердину, яка, на їхню думку, була рештками того найпершого хреста!
– Мій хрест був залізним, – похмуро уточнила Катерина. – І не «між», а просто на місці Андріївської.
– Виходить, лох – твій Лохвицький! – пирснула Чуб.
– Значить, – ні на йоту не втратила пафосу Марійка, – це було не пізніше 1215 року, до того як князь Мстислав побудував там церкву Воздвиження Святого Хреста!
– Очевидно, – невпевнено погодилася Катя. – Той дядько, який мене катував, був у кольчузі, типу ваших богатирів.
– І що він од тебе хотів? – поставила навідне запитання студентка.
– Та звідки я знаю! Казав: не дай осквернити святе, скажи, воно це чи ні. А що воно, що святе…
– Свята гора! – з пафосом проголосила Ковальова.
– А він що, на неї попісяти хотів? – заіржала Дарина.
– А потім, – не вгамовувалася Марійка, – твій чоловік, професор Прахов, знайшов якусь річ і віддав її у Свято Печерську лавру? Що це за річ?
– Звідки я знаю! – проканючила Катя. Їй анітрохи не менше за Марійку хотілося розгадати віщий сенс своїх дивних провалів у минуле, але Катерині здавалося, що студентка історичного факультету підходить до трактування її видінь із занадто вже академічної точки зору. Тоді як хрест напевно означав якийсь «кінець минулого життя», а сварка – «швидкий успіх у справах».
– Добре, – не здалася настирлива історичка. – А де він його знайшов?
– Здається, – ретельно напружилася віртуальна «дружина професора», – я щось кричала про Кирилівські печери.
– Печери під Кирилівською церквою? – Ковальова була вражена. – Все правильно! Прахов керував її реконструкцією. Але це ж…
– Це ж там, де сатаністи дівчину вбили! – відлунням озвалася Чуб.
– А він працює в одній бригаді з моїм батьком!
– Хто, Прахов? – остаточно заплуталася Катя.
– Хлопець із каблучкою! Як я відразу не згадала! – Марійка зневажливо ляснула себе долонею по лобі. – Він був там іще в перший день аварії.
– Але хіба можна бути одночасно робітником і організатором виставки? – засумнівалася Катерина.
– Із твоїм батьком? – задихнулася Чуб. – Так ти його знаєш? Близько? Давно?
– Тато знає, як його знайти! – Марійка азартно кинулася до вухатого телефону. – Ой, мамо! – згадала вона несподівано. – Я ж не ночувала вдома! – Бідолашна зависла зі слухавкою в руках, силкуючись збагнути: як це вона, яка зроду не приходила пізніше встановлених для неї 23.00, могла забути, що люди в принципі мають таку дивну звичку – повертатися додому вечорами?
– А ти скажи, що в тебе в гостях жахливо голова розболілася, ти на секунду прилягла на канапу й сама не помітила, як заснула. Чи скажи, що дзвонила, але постійно потрапляла не туди. Чи що у мене в селі дідусь Чуб помер, і ти не могла мене покинути. А телефон там тільки на пошті, а пошта зачинена. Дідусеві ж уже однаково, а тобі потрібно, – з ходу запропонувала три варіанти порятунку Дарина.
Марійка приречено хитнула головою й набрала номер:
– Це я, ма…
– Повія! – негайно донеслися до мимовільних слухачок відгомони чужої булькаючої та заливчастої істерики. – З ланцюга зірвалася! Ти знаєш, що через тебе… Твій батько… А ти…
– Мамо! – істерично ойкнула Марійка. І натиснувши чорну клавішу, подивилася повз них плоскими посклянілими очима.
– Та плюнь ти на неї, – заквоктала Чуб.
– Мій батько заарештований за вбивство, – нажахано сказала Ковальова. – Цього не може бути. Я мушу їхати додому.
– Я з тобою! – скинулася Землепотрясна.
– Ні.
– Гена тебе відвезе. Машина біля входу, – швидко запропонувала Катерина.
– Тільки зателефонуй. Обіцяй, що зателефонуєш за годину! – вчепилася в Марійчин рукав Чуб.
Ковальова розгублено кивнула – не Дарині, а чорній слухавці, на спині якої висів клейкий папірець із номером.
– І пам’ятай, – переконано сказала Катя, – в тебе є друзі. Навіть якщо твій батько дійсно у в’язниці, я зруйную її ось оцими руками!

* * *

Щойно за Марійкою хряснули вхідні двері, Дарина метнулася до тонконогого бюро, притиснутого важкою книгою Києвиць, і не сідаючи почала судомно перегортати її, вишукуючи жадану присуху і нетерпляче постукуючи ногою.
– Що ти робиш? – звела брови Катя.
– Знайшла! – видала хрипкий вигук Чуб. – Муся правду сказала, їх тут до фіга й більше! – І почала читати, водячи збудженим пальцем по рядках.
– Що ти там шукаєш?
– Знаєш, – діловито повідомила її Дарина, – у мене, як і в Марійки, власних проблем по горло… Є одна справа на сто мільйонів!
– На скільки?
– Дуже важлива, – не стала ділити гіперболу та. – «Заклятие девственницы о супружестве». От прикол! Тільки тут я, боюся, вже пролетіла.
У Каті раптом пересохло в роті: «Вони не мусять користуватися нею!» 
– «Зашейте новый перстень с алмазом в шёлковый зеленый лоскут». Новий перстень із алмазом! – нервово реготала Дарина. – У мене і старого немає. «Когда луна впервые взойдет весной…» Запізнилися, зараз літо! – Чуб знервовано перегорнула сторінку. – «истолките свою предварительно высушенную кровь…» Та що ж це таке! – обурилася вона нарешті й роздратовано плюхнулася в крісло.
Руда Ізида Пуфик тої ж миті полізла до неї на коліна, заздалегідь муркочучи від захвату. Дарина не дивлячись скинула її на підлогу і низько схилилася над книгою.
– «Дождитесь, когда ваш любимый или ваша любимая пойдет в церковь к обедне…» Сані до обідні! До пенсії не дочекаюся!
Пуфик подивилася на неї безневинними дитячими очима і почала старанно протискуватися в невелику нору, що утворилася між колінами та Дарининими ліктями, які впиралися у стіл.
– «Смешайте лепестки красных роз и волосы блудницы…» Гаразд, припустімо, – похмуро погодилася з цією пропозицією Дарина, машинально накручуючи на палець одну зі своїх кісок. – Хоч я не те щоб блудниця… Я ж завжди по любові.
«Вони не мусять користуватися нею!» – погрозливо прошипів у Катиній голові голос Чорта.
– «…и добавьте туда прах мужчины, умершего от неразделенной страсти». Б р р р! – видала гуркотливий звук Чуб і, підхопивши нахабну кішку обома руками, знову поставила її на підлогу.
– А ви справді літали? – різко спитала Катя.
Хід був стовідсотково вірним – багатокоса біла голова вмить відскочила від книги, як тенісний м’яч.
– Присягаюся мамою! – емоційно запевнила Дарина, підхоплюючись із місця і намагаючись зображувати епохальну подію в особах. – Я навіть не зрозуміла, як це сталося. Раптом бац – мітла у мене під задом, і я на ній! Скло вщент – брязь! Бачиш? – самовдоволено показала вона свої поцятковані пластирами руки. – А потім, коли ми з Мусею, тобто з Марійкою, думали: нам зовсім гаплик, зараз менти приїдуть і заметуть, і хрін ми їм що доведемо – вона тут як тут, сама підлітає. Знаєш, що я думаю, – несподівано перервала свій сумбурний монолог вона. – Мені здається, мітла – це ми!
– Тобто? – зацікавилася Катерина.
– Як тобі це пояснити… – наморщила лоба Дарина. – Якщо в глибині душі ти не віриш, що вона не злетить, – вона і не злітає. Бо щоб вірити в диво, треба бути трішечки дуркою! А ще краще – зовсім дурною! І ось коли я здуру до вікна рвонула, вона відразу кинулася туди разом зі мною. Я хотіла втекти, і вона відразу підлетіла до мене і понесла нас геть. Вона – ми!
– Тобто, – серйозно уточнила Катерина, – мітла підкоряється нашим бажанням?
– Ні, вона і є наші бажання. Тільки справжні, а не абстрактно теоретичні. Ти віриш мені? – занепокоїлася Дарина.
– Звичайно, вірю, – усміхнулася Катя. (Після того, як за бажанням її пальців кам’яний будинок розвалився, немов картковий будиночок, не вірити їй було б, щонайменше, смішно!)
– Хочеш спробувати? – завелася Чуб. – Присягаюся, це крутіше, ніж усе на світі! Крутіше, ніж з парапланом. Одне погано – палиця страшенно між ніг натирає. І як вони на цьому літали, не розумію! Треба буде у Муськи сідло забрати, вона, мабуть, однаково сама літати здрейфить.
– Які проблеми? – променисто всміхнулася Катерина і, підчепивши чорну слухавку, закрутила заїдаючий диск. – Гена? Я! Як тільки довезеш дівчину додому, жени в спортивний магазин і купи мені велосипед. Ні, два велосипеди!
Дарина збентежено кліпнула очима.
– Другий – мені? – спитала вона. – Та ти просто супер! Просто землепотрясна баба! Ой… – заметушилася по кімнаті Землепотрясна. – Пробач. – Ставши рачки, вона витягла з під канапи Катину сумочку й хутенько струсила з неї гіпотетичний пил. – Я вчора спеціально її прихопила, боялася, що загубиться. Тільки ми звідси трохи грошей узяли, щоб із таксистом розрахуватися.
– Нормально, – заспокоїла її Дображанська. – У тебе, взагалі, з грошима як?
– Ніяк, – неприязно стенула плечима Дарина. – Глибока фінансова депресія.
– Тримай. – Перекладаючи необхідні речі з учорашньої сумки в сьогоднішню, Катя вигребла з учорашнього гаманця ввесь золотий запас і простягнула його їй. – Це вам із Марійкою на поточні витрати. Ми ж тепер усі в одному човні, еге ж?
– Еге… – Дарина вилупилася на неї, як на картину «Явлення Христа народові».
Метаморфоза, що сталася з монструозною Катею після удару головою об бетон, здавалася їй іще неймовірнішим дивом, аніж опівнічні польоти на мітлі!
– І купи собі нормальний одяг. Тут бутик «Сафо» поруч. Ти ж у цьому на вулицю не вийдеш…
Дарина розгублено оглянула власне неподобство: мінімалістську спідницю, безнадійно розірвану під час запаморочливого кульбіту у вікно музею, в комплекті з майкою топом, тріснутою під пахвою по шву, яка, правду кажучи, вже сильно пахла потом. Чарівні властивості «дезодоранту» з екстрактом тирлич трави явно не включали функцію антиперспіранту.
– Але, – завагалася Дарина, – Муся може зателефонувати будь якої хвилини.
– А я тобі свій мобільний дам. – Катя спокусливо затрясла в руці свій новознайдений телефон із титановим корпусом і кнопочками зі щирого золота.
– Так вона ж його не знає! Тільки цей, – засмучено ткнула Чуб у місцевий апарат. – А ми навіть домашнього в неї не запитали. От дурки!
– Нічого, якщо Марійка з’явиться, я тобі відразу передзвоню, – солодко запевнила її Катерина.
– Ні, – рішуче відмовилася від магазинної спокуси Чуб. – Не буду я зараз по бутиках шопінгувати. У Марійки батька пов’язали. А вона – моя єдина подруга. Раптом їй допомога знадобиться. Та я однаково збиралася в клуб за своїм манаттям їхати. До речі, про клуб…
Дарина квапливо повернулася до книги.
– Чор… – Катя спішно вдарила себе по губах, пристукуючи останню літеру.
«Вирубати її к бісу? – недобре подумала вона. – Але ж, оклигавши, ця соска зрозуміє: я тепер поза командою».
«Не подавайте виду, будьте люб’язні з ними…» – напутливо нагадав їй голос Чорта.
Але виходило: або «не подавайте виду», або «не мусять користуватися нею!» Дображанська повільно стискувала кулак, подумки розраховуючи траєкторію свого нелюб’язного удару.
– Розумієш, – довірливо заворкувала Дарина, – мені одного кекса приворожити потрібно. Я знічев’я побилася об заклад, що спокушу його до шостого вечора. А він узагалі голубий!
«Що що? – вражено звела брови Катя. – На «мерседесі» поле оремо!!!»
Використовувати книгу Влади, за право лише поглянути на яку обгорілий іноземець Адріан готовий був заплатити п’ятдесят штук без торгу, заради такої приголомшливої нісенітниці!
«От ідіотка! Дитячий садок, друга чверть!»
Катині пальці враз обм’якли, а настрій знову став безхмарно солодким і передвідпускним. Навіть якщо ця дурка Дарина приворожить оптом усе блакитне кодло Києва, як її ідіотська перемога може зашкодити їй – істинній – К. Д.?!
– І коли ти туди збираєшся?
– Та як тільки, так одразу! – озвалася захоплена дурка. – Тільки знайду що небудь відповідне. Так страшенно жаль мопед віддавати… Ну, і Мусиного дзвінка дочекаюся, звичайно.
– Гадаю, якщо вона не з’явиться за годину, тобі самій треба їхати до неї, – повчально сказала Катя.
– Точно, – затрясла головою Чуб. – У неї ж мій мотик у під’їзді припаркований. Виходить, так і так потрібно!
Нітрохи не зніяковівши попередніми невдачами, Ізида Пуфик безкомплексно стрибнула Дарині на коліна, продовжуючи голосно і радісно муркотіти.
– Ну і нахабна худобина! – спересердя заволала Чуб. – Її скидають, як мішок, а в неї навіть настрій ні на секунду не зіпсувався!
– Когось вона мені дуже сильно нагадує, – поблажливо посміхнулася Катерина.
Пуф поставила передні лапи Дарині на груди і вдоволено полізла цілуватися, тицяючись ангельськи рожевим носом у Даринині розлючені губи.
– Гаразд, – здалася Чуб, цмокаючи кішку в рожевий ніс.
– Merci, – несподівано профранцузила руда з яскраво вираженою українською говіркою. – Тл ридцяте заклинання спл робуй, – вона гаркавила з французьким прононсом.
– Тридцяте? – Перемахнувши декілька сторінок, Дарина вимогливо простудіювала очима рядки. – А де взяти голубині яйця?
– У холод д дильнику. – Кішка завалилася на спину, підставляючи ніжний круглий живіт для подячного погладжування.
– Ні, ти не Пуфик – ти пузик на чотирьох ніжках! – розвеселилася Землепотрясна, почухуючи її неперевершене черевце. – До речі, тридцять перше теж нічого. його навіть пити не потрібно. Тільки приготувати і розвернути. Шкода, доведеться нігті різати…
– Тл ридцяте віл рніше, – блаженно мовила Беладонна, відкидаючись назад і витягаючи передні лапи так, немов вона збиралася зробити «місточок». – Дл руга стихія ненадійна…
Про що вона, Дарина однаково не зрозуміла і спантеличено почухала ніс.
Їй завжди хотілось усе, і тому вибирати було дуже важко. І зазвичай із двох уподобаних у магазині суконь вона в результаті вибирала… обидві.
– О’кей, – як і ведеться, всілася вона на два стільці. – Зготую і те й інше, щоб напевно. – І, підхопивши правою рукою вібруючого Пуфика під пузо, а лівою – книжку під пахву, гордо пройшла на кухню.

Розділ дванадцятий,
у якому Мишко і Марійка йдуть із дому 

Перед світанком… і у гаї, і по ярах валялися сотні сплячих і п’яних як ніч, переважно напівроздягнених або догола роздягнених злодюжками. Особливо багато валялося зовсім голих. І літніх, і молодих жінок, і дівок.
А. Макаров. «Мала енциклопедія київської старовини»

Марійці здалося, що в неї віднімаються руки – вони заніміли, й ватні пальці відмовлялися підкорятись її наказам.
Її руки намагалися знепритомніти від страху! І, стоячи на запорошеному килимку біля дверей своєї квартири, Марійка несподівано зрозуміла: все, що сталося з нею, не має ніякого значення. Тому що тільки но вона почула у слухавці голос своєї матері, вона перестала бути захисницею Міста, значною, винятковою та мудрою, тією, яку експресивна Дарина щиро величала «генієм», і навіть сама королева Катя шанобливо заглядала їй у рота… Тут, у маленькому світі своєї сім’ї, королівство якого обмежувалося п’ятдесятьма метрами трикімнатної хрущовської квартири, Марійка Ковальова була лише підлітком, який відбився від рук, не ночував удома дві доби підряд, – і для «тут» її вчинку не було ніякого виправдання.
Вона неприязно затрясла занімілою кистю, і рука з ключем, яку зусиллям волі хазяйка змусила піднестися до замка, виявилася найважчою річчю, яку їй будь коли довелося піднімати.
Ні в «Центрь Старокіевскаго колдовства», що шпурнув до її ніг першу в її житті смерть; ні на Старокиївській горі, що зустріла її стовпом вогню та страшним пророцтвом «Ви – помрете!»; ні під вікнами російського музею, який завивав сиреною, що загрожувала їй реальною статтею за «співучасть у крадіжці зі зломом», – Марійці не було так страшно!
«Невже батько справді заарештований… Ні!»
У животі скам’яніло, наче вона напилася води з цементом. Марійка відчайдушно вдихнула повітря, намагаючись зігріти страх, що крижанів усередині, і рішуче зробила крок у коридор, боячись навіть уявити, що зараз скаже їй мати.
– Це ти? – донісся стривожений голос з кухні.
І Марійка нестримно кинулася туди, вже відчуваючи, як вона занурюється обличчям у найдорожчу у світі стару ковбойку, обіймає батька обома руками, і всі страхи зникають, як поганий сон.
– Тату! Ти вдома?! А мама… – Вона осіклась і застигла на порозі.
Права татова рука була в гіпсі, ліва щока роздулася нафаршированими тампонами пластирами. А поряд, на столі, стояла наполовину повна склянка і наполовину порожня пляшка горілки.
– А а а, Мурзик… – із полегшенням мовив тато, п’яно розтягуючи виснажені слова. – Ти ж знаєш нашу маму. Завжди на порожньому місці ґвалт здіймає. Я їй лише з прокуратури подзвонив, щоб не турбувалась. А вона…
– А що ти робив у прокуратурі?! Що з тобою, тату?! – нестримано жахнулася татова донька.
Вона добре знала свого батька – він ніколи не пив знічев’я: для цього татові завжди потрібне було хоч якесь свято. Але на свято все це вкрай мало було схожим.
– Ти зламав руку?
– Руку, – гірко повторив він, – краще б я зламав обидві руки й шию! Краще б я там загинув! – Батько жадібно й різко вилив уміст склянки в закинене горло, неначе намагався заткнути рот самому собі, й приречено опустив обличчя в лівий рукав.
– Тату, ти що?.. – Марійка побоялася сказати «плачеш».
Адже татусів, які плачуть, не буває, – такого просто не може бути!
– Дядька Миколу вбили, – проплакав батько в рукав. – Нашого дядька Миколу.
– Дядька Миколу? – не змогла повірити Марійка. – Хто?
– Я. Це все я.
– Ні!
– Так. Він пішов зі мною. Як відчував, не хотів. І мене відмовляв… А я, дурень, не послухав! Як же я житиму тепер, га, Мурзику? Мене відкопали, а його… Миколку… вранці знайшли. На воротях Лаври… Вже мертвого…
Марійка відчула, як її руки й ноги заклякли, здерев’яніли. Кров загусла від жаху, перетворившись на тремтяче желе.
«А я ніби дружина того професора, яка наполягла, щоб чоловік її в київську Лавру відніс». 
– А церква вся в крові. Знову в крові. І це Миколина кров!
– Кирилівська?!
«Печери під Кирилівською церквою? Все правильно! Прахов керував її реконструкцією. Але це ж…» 
«Це ж там, де сатаністи дівчину вбили!» 
– А мама де? – зацьковано огляділася Марійка.
Батько пригальмовано опустив рукав, і вона побачила, як його стиснуте стражданням обличчя безуспішно намагається засміятись:
– Я її в аптеку послав. Кукакам купувати!
– Ясно… – Марійка мимоволі кинула погляд на прозору пляшку.
– Сил не було, – тоскно поскаржився він. – Не міг більше… От і послав її… за кукакамом. Нехай шукає!
– Він що, такий рідкісний? – старанно спитала Марійка, підсвідомо чіпляючись за цю нейтральну тему.
– Гірше ніж рідкісний – його взагалі немає! – гірко вискалився Володимир Сергійович. – Я його сам придумав. А ти ж нашу матір знаєш. Вона доки з усіма аптеками не перегризеться, нікому не повірить.
– Так тебе не звинувачують у вбивстві?
– Та ніхто мене не звинувачує! – розгнівано закричав батько.
І Марійка зрозуміла: якби його звинувачували, йому було б легше.
– Мене з під землі викопали. Я у них – жертва! – заволав він. – А на Фрунзе знову потоп. І слідчий знає, хто це… І ти знаєш! Одногрупник твій! Як його там… Виродок красивий! Але в них, бачте, «недосить причин для арешту», – з ненавистю повторив він чиюсь чужу юридичну фразу. – Тільки мені що, від цього легше?! Я ж бо знаю, що це я його… Я Миколку… Однаково що цими руками…
Марійку почало безжально морозити, як людину на останній стадії нервового перенапруження.
Їй було неприємно до нудоти від того, що батько звинувачує її Мира в такому нелюдяному, неможливому, нелюдському злочині. І водночас неймовірно шкода тата – безкінечно і безпорадно. І нараз, зовсім недоречно, згадалось, як він, терпляче підбадьорюючи її, намагався навчити дочку їздити на велосипеді і як засмутився, усвідомивши, що той викликав у Марійки невідворотний панічний страх, і вона блідла, ледве зачувши: «Спробуймо ще раз, чуєш, доцю?» І подумала: коли б не це все, тато напевно б зрадів, дізнавшись, що його старання не минули марно. Вона їздила на велосипеді, вона летіла на двохсотметровій висоті, вона…
– Ні, це не одне і те саме! – непохитно сказала Марійка, здивувавшись, із якою твердістю прозвучали її слова.
Вона побачила це по обличчю батька, відчула, як він намагається спертися на твердість її голосу.
– Це те саме, коли б ти запросив дядька Миколу до нас у гості, а по дорозі його збила машина. Хіба б ти тоді звинувачував себе в його смерті?
– Але…
– Ні, – впевнено відповіла за нього вона. – Але ти зробив би все, щоб покидьок, який убив його, отримав по заслугах!
– Що я тепер можу… – слізно простогнав Володимир, підводячи загіпсовану руку.
– Але в тебе є я, – сказала Володимирівна, відчуваючи, що з головним вона впоралася: зрушила його з мертвої точки. – Я сьогодні ж розпитаю наших в інституті. Я вирахую його, обіцяю тобі! Я знаю, хто може знати… – Марійка й сама здивувалась, як легко брехалося і як легко вона взяла на свої плечі цей тягар.
Ковальова дочка рішуче підійшла до сушки й, узявши звідти чисту склянку, плеснула собі на дно блідої горілки.
– Пом’янімо дядька Миколу, тату, – мовила вона. – А потім ти розповіси мені все з самого початку.
– Не цокаючись, – з п’яною серйозністю сказав батько, наливаючи собі нову порцію.
– За покійних теж цокаються, – сказала Марійка, – але не склом, а руками. Теплом рук.
Вона акуратно торкнулася пальців тата, що обіймали склянку.
Випила. Вимогливо кивнула.
І він заговорив із нею, плутано, гаркаво, гаряче, – як із другом, а не як із Мурзиком. А вона уважно слухала, подумки конспектуючи кожне жахливе слово:
«Чорноокий… Рита… Ритуал… Кров… Червона… Куртка… Дядько Микола… Спочатку вона, потім він… Вибух… І повінь три дні. Чому – три, а жертв – дві? Чи три?!»
– Я їм сказав – (батько мав на увазі слідчих), – це вони, ті самі – (він мав на увазі сатаністів). – Але вони – (знову слідчі), – і самі так думають. Вони сказали, його – (дядька Миколу), – було вбито ще до того, як його до Лаври привезли. І втратив багато крові, як і вона – (Рита). – Уся церква була залита кров’ю…
І тут Марійка ганебно здригнулася, тому що на «багато крові» почула знайоме «Будь ти проклятий!» – знаючи: мати, яка стоїть за дверима, має на увазі ключ, що загубився в надрах її великої господарської сумки.
– Сволота! Чуєш, Володю, сволота яка! – рознеслося по квартирі. – Такого мені наговорити! Я їм: у мене чоловік – каліка! А вони: вперше чуємо. А я їм: либонь, тільки своїм продаєте, лише по блату, а що інші люди помирають – вам начхати! Негайно дайте мені книгу скарг! А вони: ми міліцію викличемо. А я їм… О, хто додому заявився? Ти бачиш, бачиш, що ти з батьком зробила?!
Мама завмерла в отворі кухонних дверей, дивлячись на Марійку так, немов та була Павликом Морозовим та Іудою Іскаріотом в одній особі.
– Бачиш, до чого батька довела? – закричала вона з несамовитим підвиванням. – Це ж він тебе, тебе там шукав, поки ти чортзна де вночі вешталась! І не соромно? Не соромно йому тепер у вічі дивитися? Шльондра!
Марійка пригнічено втупилася в тата: про те, що його фатальна експедиція в Кирилівські печери мала стосунок до неї, не було сказано ні слова.
– Не слухай її, – похмуро сказав Володимир Сергійович. – Я і не знав, що тебе вночі не було. Пішов іще вдень.
– Звичайно! – негайно вчепилася в нього мати. – Що тобі, що твоя дочка вдома не ночує! Що з неї вже бісів виводити пора! А її батько, як хлопчак малолітній, із другом по катакомбах лазить! І по заслузі тобі! Сам винен, що друг твій тепер у землі лежить. Чого ти туди поперся, чого?!
Батько повільно побілів.
Нападаючи, мати завжди била у найвразливіше місце, так само безпомилково, як і безжально.
– Ага! – помітила вона пляшку компромат, тимчасово прикриту від неї Марійчиною спиною. – Вже набрався! О сьомій ранку. Обоє? – зірко зачепила мати другу склянку. – Так ти вже і п’єш? Зовсім уже повія кінчена! Де ти була? Де була, я в тебе запитую?!
– У Дарини…
– Знову з цією злодійкою синюшною! З цією, з якою, і сказати ж бо соромно… Хоч би ще з тією, пристойною, а то… Господи, кого я виростила?! Кого? Лесбіянка! За що, за що мені таке покарання?!
– Хто лесбіянка? – так і не змогла зрозуміти Марійка.
– Марш у свою кімнату! – гучно гаркнула мама. – І щоб до наступного іспиту звідтіля ні ногою! Сама тебе на ключ замкну! На горщик ходитимеш! А я сходжу в цей «Центръ», розшукаю там цю Килину, і вона мені всі гроші до копійки назад поверне. І все, що тобі поробила, безкоштовно виправить. А ти, алкоголіку, йди та проспись… Мало тобі, що друга свого угробив, – нехай Колі земля буде пухом, – так ще і дочку свою споюєш!
– Замовкни, дурко! – страшно заревів батько і стиснув щелепи.
– У кімнату, негайно! – завила мати на Марійку.
– Я не можу, – ледве чутно заперечила та. – Я мушу… – Вона з надією поглянула на тата, але побачила, що він знову дивиться на неї, як на Мурзика, якому не слід бути присутнім при потворній дорослій сварці.
– Або ти зараз же йдеш у свою кімнату, або щоб ноги твоєї більше не було в домі! й матері в тебе більше немає! Якщо вийдеш звідти, я тобі не мати! – оглушив Марійку материнський крик. – Іди, кому сказала! Ну!
Марійка похнюплено пішла геть під конвоєм матері. Та розлючено видерла ключ, уставлений із внутрішнього боку, й зачинила двері, вичерпно клацнувши замком. Тому його і врізали у дверях Марійчиної спальні, що «не вийдеш зі своєї кімнати» було улюбленим маминим покаранням.
Ковальова спустошено поставила на підлогу свій рюкзак. За вікном погойдувалося ще голе й незахищене кругляччя каштанів.
Кімната здавалася чужою. Відчужено знайомою й аскетичною. Лампочка під стандартним плафоном на білому дроті. Товста тристулкова жовта шафа. Письмовий стіл, накритий склом, під яким були розкладені Марійчині дитячі фотографії та картинки, вирізані нею з різних журналів, – нестерпно убогі порівняно з казковою вежею на Яр Валу, мармуровим каміном, старовинними книжковими полицями, тонконогим бюро з чорного дерева, різьбленим буфетом, наповненим сріблом.
Але зараз все все все це раптом здалося їй безглуздим і надуманим.
А може, і не було ніякої вежі, не було кішок, які розмовляють, і темношкірої книги Києвиць? Адже якби все це було, хіба могла б мати замкнути її в кімнаті, як…
«Як раніше!»
Марійка сіла на край ліжка й опустила обличчя в безсилі долоні.
Мама завжди дорікала їй за те, що вона недолуга. Але якою ж вона могла бути біля такої матері? Адже коли була б іншою, то не змогла б жити поряд із нею. І хоч би якою вона, зрештою, стала б, опинившись біля неї, знову була б такою…
«Як раніше».
І сидітиме тут…
«Як раніше».
Тільки тому, що нездатна сказати матері «ні».
Де ж вона, та сила, про яку говорила їм книга?
Ковальова підійшла до вікна. Її вулиця була однобічною – на іншому боці дороги плескався в сонячних променях чахлий Кадетсько Шулявський гай, у якому колись давно кияни святкували свою Вальпургієву ніч, – 1 травня – всесвітній шабаш відьом.
Колись, іще до революції, коли на місці нинішніх молодих і незміцнілих дерев, і Марійчиного будинку, і хрущовок, що є сусідами з ним, і вулиць, і кварталів, – усього Солом’янського району, стояв гай – справжній, вирубаний, викорчуваний і зниклий назавжди. І перед світанком поліція підбирала п’яних і голих простолюдинок, які тут лежали під деревами та кущами, і звозила їх у переповнені у зв’язку з відьмацьким святом дільниці.
«Я виросла біля Лисої Гори. Ти – працюєш. А ти?» 
«А я…»
1 травня – перший шабаш року!
«Коли на перше свято року ти вершитимеш свій суд над вічністю, недоступною очам сліпих…» 
Вона рвійно відскочила від вікна. Підбігла до столу і, злегка піднявши товсте скло, витягнула звідти портрет Булгакова. Потім переконано відчинила платяну шафу, дістала свою улюблену сорочку – татову – смугасту.
Вона йде надовго. Третій поверх. І поруч пожежна драбина. Між іншим, не дуже й страшно…

* * *

– Ну що, закипіло? – Дарина вбігла в кухню, притримуючи біля грудей краї махрового рушника. – Боже, як добре після душу! – проголосила вона. – Навіть із господарським милом! Цікаво, Килина що, іншого собі не купувала?
На допотопній плиті радісно вирували дві крихітні срібні каструльки з майбутньою присухою. Поряд сиділа руда Пуфик, не зводячи круглих очей із бульбашок, які викликали в неї неабияку цікавість.
– Мийся частіше. Тобі личить, – добродушно всміхнулася Катя. – Ти вчасно. – Вона скрупульозно звірила текст книги з циферблатом свого годинника. – Через тридцять секунд треба додати нігті з правої руки.
– З моєї? – похмуро уточнила Чуб.
– Твоєї, якщо ти, звичайно, не хочеш, аби він до мене присох…
– Я так зрозуміла, що нігті нам дали зовсім не для краси, а для роботи. Тут половина присухи на кігтях. – Чуб гірко попрощалася поглядом зі своїм прекрасним манікюром і почала старанно обрізати нігті над варивом. – А до тебе б він і так присох… Усі голубі від жінок вамп пруться. А ти у нас така, що вампішої не буває. А коли не злишся і без окулярів, то взагалі… Уявляю, як тебе мужики дістали!
– Не уявляєш, – чесно сказала Катя. – Дивись! – навіщось оголила вона перед Дариною душу, разом із правою рукою, де, прикритий рукавом піджака, таївся шрам, нерівний, який іще не встиг зовсім зарубцюватися. – Ножем, – пояснила вона. – З ревнощів. І не через те, що зраджувала. Просто все, що занадто, – завжди погано! І занадто велика любов, як горілка, – чоловіки від неї спиваються і дуріють. І коли жінка занадто гарна – теж. Ніхто їй не вірить. І будь ти хоч Пенелопою, нічого від цього не зміниться.
– Тому ти себе спотворювала? – співчутливо запитала Дарина.
– І тому також, – спокійно погодилася Дображанська, – але більше через бізнес. Гірше нічого немає, коли у кожного другого, з ким ти перетинаєшся, дах їде. Тобто, звичайно, якщо з кожним спати, вони тобі все зроблять і все підпишуть. Але тоді плакала твоя репутація. Спати для кар’єри можна тільки з кимось одним – це нормально. А інакше не встигнеш озирнутися – по руках підеш. Тільки «ні» говорити – теж не вихід. Тут же починається нескінченна тяганина, кожне питання двісті років вирішується. І навіть не тому, що тебе тупо ставлять перед фактом: або в ліжко, або «кіна не буде». А вже через те, що їм зайвий раз тебе побачити хочеться та пококошитися перед тобою, які вони значні та круті…
– І що, окуляри допомагали? – недовірливо уточнила Чуб.
– Окуляри, стрижка майже під нуль, костюми під горло. Ніщо так не відлякує чоловіків, як стерво з лесбійськими звичками. А що у них усередині однаково булькає – не мої проблеми, мені головне, щоб лізти боялись. Але тепер мені ніхто не указ! Тепер я всіх послати можу!
– Значить, ти віриш у нашу владу? – заінтриговано поглянула на неї Дарина. – Просто я, чесно кажучи, не зовсім поки що розумію, в чому вона… Ну, в чому ця сила, яку нам нібито передали? Ну, літати – так! Квартира – круто! Волосся й нігті у нас відросли – можна на манікюрниці економити. А кішки, що розмовляють, – узагалі геніально. Але самі ж ми анітрохи не змінилися, залишилися такими, якими й були.
«Не ми, а ви», – подумки заперечила їй Катерина, вдивляючись у глибину власного «Я», де знову й знову розвалювався триповерховий будинок, одягнений у сріблясту плитку.
Вона знову витягнула руку і тріумфально клацнула пальцями.
У грудях вирувало свято!
– Ну, волосся й нігті – вже дещо, – втішила вона переможену суперницю. – Це означає, що у нас відбулося повне оновлення організму. І кальцію, й усього – вище за норму. Ми зараз такі, якими нас природа створила, до того як цивілізація згидила… Ти краще не відволікайся! – повчально постукала Катя нігтем по сторінці. – Тут усе по секундах вивірено.
У кватирці з’явився презирливий кіт Бегемот, перестрибнув із вікна на буфет і тривожно принюхався. Одночасно з ним до кухні увійшла Білосніжка Беладонна, підвела акуратну мордочку, пирхнула, чхнула і, витягнувши «милицею» задню лапу, почала зосереджено «намивати гостей».
– Ага! Тепер вас залишилося тільки віджати, – повідомила двом своїм каструлькам Дарина. – Рідину з тебе додати в напій. Вичавки з тебе присипати, перемішати, додати чорного перцю та зав’язати у вузлик разом із ім’ям присушеного. Чи присушуваного? Тю, – безтурботно засміялася вона, – а як Сані звуть? Олександр чи Олексій?
– Може, і Єлисей. – Катерина згребла книгу зі столу і перемістилася з нею на підвіконня.
– Найсмішніше, що, можливо, взагалі Вася, – весело реготнула Чуб. – Хіба мало хто собі який псевдонім бере… Гаразд, напишу Саша. Якщо одна присуха не спрацює, я його другою доб’ю!
Дарина кострубато надряпала гадане ім’я на клаптику паперу та старанно віджала буру масу.
– Та ак… – Катя закусила губу. – Виявилося, відшукати легкотравне переможне зілля було нітрохи не легше любовного. Бичаче серце, – пробурмотіла вона собі під ніс. – Це ще сяк так…
– Знайшла щось цікаве? – кинула Чуб через плече. Вона обережно влила три столові ложки присухи в принесену Катею пляшку коли і самовдоволено помилувалася результатом.
– Просто.
Кращий спосіб збрехати – сказати частину правди. Цю істину Катя засвоїла ще з дитинства!
– …у мене сьогодні боксерський поєдинок. Думаю, чи не приготувати переможне зілля. Чом би, власне, й ні?
– Боксерський! – прийшла в захват Дарина. – Де?
– У приватному клубі. Таке життя напружене, треба ж якось стрес знімати.
– От кру у уто! І правильно! – активно закивала Чуб, остаточно визнавши в Каті «свого брата». – Це Мася у нас, книжкова душа, відразу дибки стає: не можна та не можна! А я вважаю: пішла така лихоманка, дій – за повною програмою!
Кіт раптом плигнув із шафи на підвіконня, стривожено ткнувся мордою в Катин ніс і, замурчавши, немов карликовий трактор, почав віддано тертися шиєю об її руку.
– Ти поглянь, – здивувалася Чуб. – А вчора лише кричав на нас, як проклятий.
– Нагулявся за добу. Тепер жерти хоче, – саркастично гмикнула Катерина. – Я їм корму купила. Ти хоч кастрований, чуєш, звіре?
Кіт ображеного подивився на неї.
– Якщо ні, скоро тут буде ціла котоферма.
– З колегами по роботі – ніколи! – з гідністю мовив Бегемот. – Що, мені в кватирку прогулятися важко, хазяйко?
– Бабій! – по жіночому зневажливо пирхнула Беладонна і, витягнувши задню праву лапу під самий ніс, елегантно її лизнула.
Кіт, відштовхнувшись задніми лапами, стрибком перенісся на холодильник і з силою штовхнув носом двері.
– У морозилці, – промурчав він, дивлячись на Катерину. – Килина завжди брала два серця.
– Якщо в рецепті написано одне, значить, потрібно класти одне, – засперечалася з ним Дарина Чуб.
– Хто ти така! Та ти мені в кошенятка годишся! – враз розгнівався кіт. – Ви ж дасте мені лизнути, пр р равда, хазяйко? – Стрибнувши під ноги Каті, котяра демонстративно потерся об її коліно.
– Ех, ти, – поблажливо сказала Катя, – хто корм купив, той тобі й хазяйка.
– Пам’ятайте, – несподівано сказала Беладонна, – діє лише тринадцять годин.
– Чого це раптом? – поспішно заглянула в книгу Дарина. – Тут такого ніде не написано!
– Ви не справжні, – навчено промуркотіла Беладонна, – ви безпородні відьми, з вулиці. А вперше завжди – не більше тринадцяти.
– Це дискримінація! – гучно обурилася Дарина. – Що ж це виходить, га? Як сидіти щоночі на горі – так справжні, а як для справи або розважитися – так не вдалися на вроду. Несправедливо!
Беладонна зневажливо почухалася.
– Вау! Катю! Телефон! – вискнула Чуб і, спіткнувшись об табурет, помчала до кімнати.
Дображанська вийняла з холодильника акуратно загорнуті в поліетилен серця й кинула їх розморожуватися в раковину.
– Що що? Чогось погано чутно? Що? Де? З автомата? – долинув до неї сум’ятливий крик Дарини. – Ти що, зовсім теє? Не сунься туди без мене, чуєш! А що, я за п’ять хвилин буду! За п’ять! Вихідний – вулиці порожні. І поні мій у тебе в під’їзді прикований. Усе! Чекай! Чао!

* * *

– Так завжди, – з розумінням поставилася Дарина. – Спочатку батьки народжують дітей, а потім заважають їм жити! Зачинити в кімнаті, ніби тобі чотири роки! Ну нічо, ось коли ти тиждень додому не прийдеш, вони швидко зрозуміють, хто кому попільничка. Жити нам є де, і ти сто років як повнолітня – змусити ніхто не може. Треба лиш дати їм зрозуміти, що примусівка закінчилася!
– Тато хвилюватиметься, – незатишно зітхнула Марійка.
– Не хвилюватиметься. Ти ж кажеш, він нормальний. Якщо ти залишила записку, що поживеш у подруги, тобто в мене… Гаразд, може, поясниш, нарешті, навіщо ми сюди приперлися? Жах, звичайно, що батькового друга вбили. Але ми тут при чому? – незадоволено спитала Чуб.
Невдоволення її було продиктоване ще й тим, що семимаршові кам’яні сходи, які приліпилися безглуздим і довгим зиґзаґом до Кирилівської гори, все не кінчались і не кінчались. І було дуже спекотно – до того, як вони приїхали сюди, Дарина й не помічала, що в Місті стоїть така запаморочлива спека.
– У мене ще справи, мені в клуб заскочити треба, – пропихтіла Чуб, стягуючи блискучий піджак.
Залишки одягу під ним були повним неліквідом, але краще вже бути бомжем, аніж барбекю.
– Я ж тебе не змушувала, – нагадала Марійка.
– А що, – обурилася Землепотрясна, – мені тебе саму відпускати? Сатаністи вже двох людей убили!
– А якщо трьох? – запитала її супутниця.
Вона різко обернулася і витріщилася на Дарину впритул:
– Ти пам’ятаєш, що казала Килина? «Я стала першою, але буде і друга, і третій». Друга і третій – значить, жінка і чоловік! Рита і Микола Петрович!
– Слухай, – із сумнівом булькнула Чуб, – я розумію твої почуття в плані тата. Але наш труп ти сюди за вуха притягнула. Гаразд, о’кей, – несподівано погодилася вона.
Дві смерті знайомих людей за два дні могли підломити й не таку бібліотекарку. І в такій психологічній ситуації варто було піти Марійці назустріч..
– Може, сходимо по швидкому, подивимося, що там!
Минувши похмуру подругу, Дарина жваво попрямувала вгору сходами і зупинилася, не дійшовши останніх сходинок.
– Вау! – заволала вона. – Оце так! Це ж моя церква!
– Тебе тут хрестили? – уточнила Марійка похмуро.
– Ні, – вискнула Дарина. – Та, яку я на небі бачила. Із хрестами та зеленими куполами! Мамо рідна! – приголомшено прозріла вона. – Ось навіщо вони нас сюди зазивали! Ми мусили запобігти вбивству!!!
– Якому? – побіліла Марійка.
– Обом! – збуджено замахала руками Чуб. – Може, вони й позавчора нам маякували, тільки ми всі у відрубі були. Як же ти здогадалася?
Марійка Ковальова, що якихось півхвилини тому виклала подрузі свою логічну зв’язку, тільки вчепилася зубами в губу.
«Це я винна!» – млосно подумав вона.
Можливо, вони і не могли врятувати Риту, але дядька Миколу…
Звичайно, Дарина не могла впізнати Кирилівську в проекції згори, але вона…
– Це я винна! – переконано звинуватила себе Марійка. – Я мусила розпитати тебе: яка церква, скільки куполів, де стоїть, що поряд. Я могла вирахувати її! І Микола Петрович був би живий… О о о о о! – Вона швидко закліпала очима, намагаючись зупинити підступаючий потік сліз.
– Ні вже, стоп! – розсердилася на її напад самокатування Дарина. – По перше, ще невідомо, хто б кого зупинив – ми вбивцю чи вбивця нас. Ти ким себе уявила – захисницею Києва? Типу трьох богатирів? А скажи мені, типу богатир, ти битися вмієш? Чи, може, у тебе волина є? Ось Катя здорово б’ється, – згадала Чуб, із повагою торкнувшись свого синяка на вилиці. – І це ще спросоння! А як би ти їх зупиняла, що? «Ай ай ай, негарно, не чіпайте цього хорошого дядька!» Я тобі так скажу: те, що той штемп із ножем у музеї кинувся від мене, а не на мене, – це мені дуже сильно пощастило. Інакше лежала б я вже в морзі з діркою в нирках. Треба дивитися на речі реально, Марусю!
Марійка кивнула, мовчки проковтнувши нелегальну «Марусю», разом зі слізьми, що не відбулись, – як не дивно, Даринин наїзд справді дав їй полегшення.
– Тут труби лопаються вже третю ніч, – повернулася до своїх реальних, логічних здібностей вона. – Вважалося, що це відбувається через обвали в печерах. А обвали – через дігерів. Але сьогодні тато сказав: те, що сталося, не могло статися через випадкове відлуння. Це був вибух.
– Вибух? – вражено зойкнула Дарина. – Землепотрясно!
– Атож! Такий, що аж земля здригнулась. І тато ледве не загинув. А дядька Миколу знайшли вранці прибитим до воріт Святої Брами.
– Де де?
– На центральних воротях Печерської лаври.
– Але навіщо вони відтягли його аж туди? – здивувалася Чуб. – Це ж на іншому кінці міста.
– Я знаю, навіщо, – скорботно мовила Марійка. – Лавра завжди вважалася в Києві Святою землею. Головною київською святинею! Та й не тільки київською – всія Русі. А сатаністи ніколи не вигадують нічого нового. Тому диявола й називають мавпою Господа Бога. Усі сатанинські обряди – це християнські з точністю до навпаки. Вони хрестяться зворотним хрестом, вішають розп’яття догори ногами, читають «Отче наш» у зворотному порядку… До речі, Андріївський узвіз тому й називають «перевернутим» і «чортовим» узвозом. Це єдина вулиця в Місті, номери будинків якої йдуть не від центру, а до центру.
– Ось цьому я якраз ніскільки не дивуюся, – гмикнула Дарина, – враховуючи, що саме там у нас усе й почалося.
– Загалом, – повернулася до попередньої теми студентка, – до революції ті, хто хотів заслужити на покровительство темних сил, ішли й оскверняли Свято Печерську лавру. Бідняки – бажаючи розбагатіти, кар’єристи – щоб досягти влади. Злодії, які хотіли, щоб їм фортунило в справах, прокрадалися туди вночі, аби щось украсти. А коли радянська влада почала війну з релігією, саме Лавра стала їхньою першою жертвою, а першим новомучеником православної церкви – Київський митрополит Володимир. Уночі до нього в келію прийшли троє, а вранці братія знайшла поряд із Лаврою його тіло, сколене багнетами. І ті, хто прибили сьогодні дядька Миколу до Святих воріт…
– Так що, комуністи теж були сатаністами? – зацікавлено перебила її Чуб. – І нашу Килину теж вони?! Тобто, не комуністи, а…
– Так, – зрозуміла її Марійка. – Ми ж навіть не замислювалися, чому вона раптом померла.
– Може, хвора була. – Дарина, що вже було зійшла вгору на декілька сходинок, знову загальмувала і почала спускатися назад.
– Але я бачила її за п’ять хвилин до смерті, й вона почувалася просто прекрасно.
– Всякі хвороби бувають… Стій! – Дарина зробила крок праворуч, заважаючи Марійці пройти. – Ти, по моєму, в головне не врубалася. Лідер у сатаністів хто? Твій красень!
– Вони не сатаністи, вони дігери! – миттю насупилася Марійка.
– Тільки не говори мені про його алібі! – обурилася Чуб. – Сама подумай. – Вона звично виставила вперед руку й почала загинати пальці. – По перше, друга жертва – його подружка. По друге, він історик, як і ти. А хто ще з нормальних людей пам’ятає про якісь дореволюційні диявольські обряди в Лаврі? Я, наприклад, про таке зроду не чула! По третє, ти сама кажеш: дігер, печерний… Ну а по четверте, зачісон у нього точнісінько, як у того терориста в музеї, – хвіст ззаду!
– Хвіст – це не прикмета! – обурилася Марійка. – Навіщо Миру ту картину різати? Килину міг убити тільки той, хто бачив її останнім! А значить, це зробила та людина, яка зайшла туди переді мною! Співробітник тата. Тільки тато сказав: він усього один день попрацював, а потім зник. А вчора я його на Старокиївській горі бачила, коли за велосипедом ходила. І щойно я поставила Василині запитання про Лису Гору, він вмить підбіг і відразу зацікавився.
Дарина недоброзичливо скривилася. Повідомлення про те, що Марійка випадково зустрілася з її рудим, вразило її значно більше, ніж факт, що той бачив убиту останнім. Попри загадкову дволикість сантехніка мистецтвознавця, уявити собі, що рудий і продуктивний – убивця сатаніст, вона відмовлялася категорично!
– Ось і міркуй, – завелася Марійка. – До Килини останній зайшов. Був тут у перший день аварії, а потім зник. Виставку організував. Містикою цікавиться та Булгакова обожнює. Він мені сам сказав…
«…і ще навіщось подарував мені свій ланцюг», – закінчила вона подумки.
Але повідомляти подрузі про те, що хлопець, при одній згадці про якого Дарина починає плюватися вогнем, як ревнивий примус, зробив подарунок їй, Марійка не зважилася.
– Булгаков – це не прикмета! – підколола її Чуб. – Так легко можна припустити, що її вбили ми троє! Ми ж вибігли з кабінету останніми, а ти в нас узагалі Булгакова напам’ять шпариш і ставиш своїм викладачам підозрілі запитання про Лисі Гори. І батько твій увесь час тут тирлувався, – може, він твій спільник! А вбивця, до речі, взагалі міг улізти до Килини у вікно – там перший поверх. Скільки минуло до того, як ми зайшли?
– Хвилин десять. Логічно, – затихла Марійка. – Ніяких доказів у нас немає, тільки припущення. Так можна кого завгодно запідозрити.
– Та хоч його! – підхопила Чуб, кинувши підборіддям у бік невиразної істоти чоловічої статі, що стояла на верхньому майданчику сходів, біля воріт, які ведуть на територію церкви.
У істоти було бліде припухле обличчя і нікому не адресована квола посмішка, що видавала в нім мешканця Павловської лікарні. І поглянувши на нього, Марійка мимохіть подумала: вони, нормальні люди, навіть не помічають, що завжди тримають свій рот, відпускаючи його тільки уві сні. Та й то не завжди: її мама завжди спала з невдоволеними, щільно стиснутими губами.
– Ми ж і забули, що тут божевільня поруч! – Дарина простягла Марійці руку, що свідчила про їх мирний консенсус, і та, зачекавши, в’яло потиснула її у відповідь.
– А навіщо ти нігті зрізала? – буркнула вона, розчарована крахом своїх висновків.
– Один зламався, довелось інші підрівняти, – похапцем збрехала Дарина Чуб, мимоволі й нервово помахуючи пластиковим кульком із кока колою.
– А чому тільки на одній руці?
– Так другу жаль було. – Це була вже чистісінька правда.
– Гаразд, ходімо, – зітхнула Марійка сумно. – Тобі ж іще в клуб треба.

* * *

– Здрастуйте, – ввічливо привітала їх істота з кволою посмішкою. – Я – Митя!
Проте інші мешканці Кирилівської гори, що проходила під загальною адресою Фрунзе, 103, зустріли новоприбулих менш доброзичливо.
На дверях церкви висів картон із написом «Зачинено», що, враховуючи останні події, було зовсім не дивно. А поряд із застережним написом стояв знервований настовбурчений священик і недружньо поглядав на безбожну групу іноземців, які оточили кільцем…
– Василина Андріївна! – остовпіла Марійка. – Знову!
– Та сама? – перепитала Дарина. – Ось тобі ще одна підозрювана! Чого вона, питається, тут тирлується?
– Та ні, – квапливо виправдала викладачку Ковальова. – Вона екскурсіями підробляє при якомусь фонді. До них постійно зарубіжні спонсори приїжджають. А Вася – історик унікальний.
– Ну так ходімо, послухаємо! – запропонувала Дарина й енергійно потягла неохочу до екскурсії Марійку в бік Василини.
Тримаючи Марійку за руку, Чуб почала безкомплексно протискуватися крізь частокіл чоловічих спин.
– …церква, побудована в середині XII століття як собор Кирилівського монастиря, – наблизився до них голос Василини. – Наприкінці XVIII століття стародавній монастир було скасовано, а 1803 року в його приміщеннях розмістили будинок для психічнохворих. Наприкінці XIX століття реконструкцію церкви було доручено професорові історії мистецтв Адріану Прахову, відомому тим, що він залучив до Києва таких геніальних майстрів, як Михайло Врубель, Михайло Нестеров і Віктор Васнецов.
– Ой, – шумно зраділа Дарина. – Чуєш, про Катиного чоловіка розповідають!
– Пензлю Врубеля належать такі роботи в Кирилівській церкві, як «Зішестя Святого Духа», «Архангел Гавриїл», «Надгробний плач» і чотири зображення в іконостасі. На одному з них в образі Пресвятої Богородиці художник намалював дружину професора Прахова Емілію, в яку був безнадійно закоханий.
– Так що ж це виходить, – здивувалася Дарина. – Катин портрет сам Врубель намалював? Ходімо подивимося…
– Там зачинено! – зашипіла на неї Марійка. – Табличка висить!
– Ну так табличка ж, а не злий собака… Екскурсанти незадоволено розступилися, кривлячись на двох безцеремонних підкидьків.
Марійка болісно сконфузилася.
– Здрастуй, Ковальова, знову ти? – привітала ученицю Вася, зі скептичною цікавістю вивчаючи її напівголу супутницю з натільним орнаментом із порізів і пластирів. – Це моя студентка, – по світському відрекомендувала Марійку Василина. – От уже не знала, що в неї такий специфічний спектр інтересів. Відьми, Лисі Гори, жертвопринесення…
Перекладач негайно залопотав щось спішне та довге, і Чуб, що цілком пристойно висловлювалася рваною англійською, здогадалася з низки слів – «satanic», «make a sacrifice in this temple», «a lot of blood» , – що той розповідає їм про сатанинську сенсацію. Напевно, про цю страхітливу новину розтрубили вже всі ЗМІ.
– Під будівлею Кирилівської церкви, – вела далі Василина, як так і годиться, – містяться унікальні Кирилівські печери, що збереглися з епохи палеоліту. Вони вдвічі старші, ніж саме Місто, і, на відміну від численних підземних ходів, прокопаних ченцями під Києво Печерською лаврою, походження Кирилівських печер досі невідоме, і не дивно, що кияни пов’язують із ними безліч легенд. Одні вважають, що це обитель першої людини. Інші вірять, ніби український гетьман Мазепа закопав там своє золото, і скарб такий великий, що на нього можна купити ввесь Київ. Інший, більш давній переказ стверджує, що саме тут споконвіку жив київський змій, і лаз змія такий глибокий, що він іде до самого пекла.
Один із іноземців неприховано гмикнув, і приставлений до них перекладач ввічливо озвучив його репліку:
– Він каже, що за часів палеоліту ще жили динозаври.
– Ви помиляєтеся, – велично посміхнулася Василина, – динозаври закінчили своє життя в мезозойську еру. Проте страх перед змієм переслідував киян і через багато років. Згідно з билинами, його друга поява збіглася з правлінням князя Володимира Красне Сонечко, тобто рівноапостольного князя Володимира, що хрестив Русь. За однією з версій, змія зміг перемогти Кирило Кожум’яка. За іншою – перемогу над ним здобули три билинні богатирі, що служили при дворі князя хрестителя.
– Тобто, – гаркаво уточнив інший екскурсант, – ваші міфічні богатирі були ніби як Христові лицарі князя Володимира? Вони боролися з дияволом?
– Лицарі Христові? – голосно підстрибнула Дарина. – Ось чому сатаністи намагалися їх на шматки порізати! Божевільні! Це ж казки…
Група здивовано втупилася в неї. Перекладач почав переказувати їм другий сюжет уранішніх новин: «Someone tried to steal the picture from the museum at night. Masterpiece of Russian painting» . І Землепотрясна раптом безглуздо й відчайдушно пошкодувала, що їх героїчні імена там жодного разу не згадувалися.
– Ну, не такі вже казки, – вагомо заперечила Василиса Премудра. – Мощі Іллі Муромця до цього дня спочивають у Києво Печерській лаврі. І навіть зовсім не казкові комуністи визнали потрібним залити Кирилівські печери бетоном.
– Невже комісари боялися змія? – недовірливо уточнив гаркавий іноземець.
– Скоріше вже, гетьманського скарбу, – посміхнулася Василина Андріївна. – Історичний парадокс полягає в тому, що в XIX столітті ці печери знайшли та розчистили зовсім не археологи, а незліченні шукачі скарбів, які замість дорогоцінних скарбів відшукали й викинули назовні із землею численні предмети старовини. Але продовжували копати з такою старанністю, що врешті решт будівля Кирилівської церкви тріснула й почала просідати під землю. Дивимося праворуч. – Немовби стискуючи в руках невидиму булаву Хмельницького, Вася рішуче спрямувала загальну увагу в інше русло. – Лікарня імені Павлова, що сусідить із церквою, була раніше Кирилівським монастирем. Є підстави вважати, що це найдавніший монастир Київської Русі. Від нього залишилася частина стіни…
Але Марійка вже розлючено тягла свою занадто помітну подругу в інший бік.
– Ти чула, чула? – випліскувала та, упираючись. – Вибухи! Це справді був вибух. Вони намагалися підірвати бетон, аби дістатися скарбу! А цікаво, «можна купити ввесь Київ» – це скільки?
– Не знаю, – охолодила її Марійка. – Але в сімнадцятому столітті Київ коштував значно дешевше.
– Чому?
– Тому що був менший разів у сто. І якби йшлося про скарб, вони не вбивали б людей.
– Просто ті щось побачили, й вони позбулися свідків.
– Свідків прибирають непомітно, а не прибивають до воріт Лаври, – жорстко зрізала її студентка, безжально зганьблена на очах шанованої викладачки.
– Стій! – уперлася Чуб. – Ходімо на Катю подивимось! От прикол, якщо там і справді вона намальована! Мене вже ніщо не здивує.
– Іди, якщо хочеш, – огризнулася Марійка. – А я йду в Кирилівські печери!
– Вони ж бетоном залиті.
– Бетоном залита тільки та частина, яка під церквою, – похмуро пояснила їй Ковальова. – Онде, за огорожею, є люк, через який тато спускався туди.
Дарина Чуб зависла в нерішучості: обидві екскурсії здавались їй однаково привабливими.
– О’кей, – звично спробувала вона з’їсти бублик і плюнути в дірку. – Йди. Я тільки на Катю подивлюсь – і за тобою!
Але цього разу це в неї не вийшло. Подруга скривджено поглянула на неї й мовчки попрямувала геть.

Зі щоденника N  
Усі тільки й говорять про сатаністів… 
Сатанізм – нерозмінна монета мас медіа. 
Сатана – їхня поп зірка, що весь час відколює колінця, – скандальна, збуджувальна, ненудна! Він ятрить їм нерви, жахає, розважає й гарантує високий рейтинг. Люди люблять свого Диявола і мріють заглянути до нього за куліси. 
Люди, люди, люди… 
Але якщо ви любите дивитися на кров – ви любите кров! 

Розділ тринадцятий,
у якому збувається пророцтво брюнета 

У Книзі Буття змій є ще твариною – тільки наймудрішою і найхитрішою твариною: на диявола обернуло його пізніше тлумачення.
О. Амфітеатров. «Диявол»

Землепотрясна насупилася на Кирилівську церкву в білокам’яному, утиканому золотими сонечками візерунчастому кокошнику і, підійшовши до дверей, узялася за важке кільце.
– Ти куди? – недружньо тикнув їй знервований священик. – Не бачиш, написано «зачинено»?
Поруч із ним уже стояла висока й худа, як палиця, парафіянка зі світлими й зовсім безстатевими очима. Її бліде обличчя було щільно загорнуте хусткою, а з під довгої безформної сукні виглядали неймовірно тонкі, мов сірник, щиколотки.
– Я тільки подивитися, – ввічливо просилася Чуб.
– У чому ти до церкви прийшла? І не соромно! – розсердився церковний Цербер. – Ти хрещена?
– Так! – гордо надулася Дарина.
– То ж чому хрест не носиш? – з ходу накинувся він на неї.
– А ось і ношу! – з викликом заявила Землепотрясна, роблячи крок до нього і, гордовито піднявши пом’яту дротяну інсталяцію, оголила хрестик, який причаївся під нею, на тонкому ланцюжкові, що заплутався на голові ланцюга змії.
– Що ж ти хрест Божий соромом прикриваєш, позорись ко? – ще дужче обурився священик. – Ти до церкви навіщо прийшла, на чужу кров подивитися?
Парафіянка з жахом втупилася в Дарину. Без докору й засудження – гірше: як на тілесне втілення ходячого смертного гріха.
– Паломництво сатанинське влаштували, ходять і ходять, безбожники! Кари Божої не боїтесь. А даремно! Чуєш, даремно! – затряс недоглянутою темно русявою бородою праведник.
– А ось і не на кров, я на ікону Божої Матері подивитися хотіла! – зображувала гідне обурення Чуб.
Утім, обурення, на відміну від гідності, їй зображувати не довелося – вона вже готова була накинутися на триклятого попа з кулаками.
– Ти на службу в неділю ходиш? Постів дотримуєшся? – почав чергову атаку він.
– Та йди ти… – виплюнула оскаженіла Чуб. – Тут, між іншим, ще й музей. А в музей можна ходити в чому завгодно! Зрозумів? – І розвернувшись на каблуках черевиків, побігла вслід за зниклою Марійкою, відчуваючи, що зараз вибухне від злості.
– Одна вже доходилася! Безбожниця, – погрозливо заревів піп їй услід.
«Рита? А що коли це він?» – загальмувала Чуб і, озирнувшись, побачила, що той дивиться їй услід поглядом непримиренної середньовічної інквізиції.
«Прийшла до нього вночі дівчина в короткій спідниці, він її й торохнув, фанатик! А Бог побачив згори, як він Риту ріже, і земля здригнулася…
Фе, дурня!
Хоча. Адже замок у дверях був не зламаний. його відкривали ключем. А ключ міг бути тільки…»
– Здрастуйте! Я – Митя.
Дарина перелякано здригнулася.
Із зовнішнього боку воріт, соромливо притискаючись до стіни огорожі, стояв усе той же усмішливий божевільний, схожий на кокетливу балувану дитину.
– Ну тебе, дурню, злякав! – буркнула Чуб.
– Таким, як ти, не можна нас зарікатися, – відповів він, усміхаючись.
– Що?
– Він на всіх кричить. Але дядько Киря сказав, щоб я його не слухав, тому що я і сам – людина Божа. І картину мені в церкві показав, яку художник із нас малював…
– З кого це – з вас? – Обурення все ще вирувало в ній, помалу вщухаючи.
Божевільний, як не дивно, був якимсь заспокійливим – із беззлобними дитячими очима.
– Із тих, хто жив у нашому будинку, бо ми до Бога ближче, – з готовністю роз’яснив їй він.
– У божевільні?
– Ага.
– Ясно. – Дарина помітила, що одягнений убогий не так уже погано, просто хрестоматійні Lee і футболка з Benettona обвисають на ньому мішком. – А що ще тобі твій дядько розповідав?
– Багато чого, – похвалився Митя, кривлячи голову набік і закочуючи очі. – Сказав, що ця земля – погана. І мамі Бога тут не місце. Краще б, каже, її в музеї повісили…
– Так ти бачив її? – заінтригувалася Чуб. – І яка вона, розкажи!
– Гарна дуже, – з почуттям сказав божевільний. – А очі темні темні. Без дна!
– Точно – Катя! – вивела Землепотрясна. – Гаразд, бувай. Ніколи мені. Лікуйся, Митю! Ти – гарний хлопець.

* * *

Під землею Марійці стало не по собі. Але це відчуття швидко минуло, і ліхтар заспокоївся в її руці. Раніше, коли вона була маленькою, батько не раз брав її з собою в «підземне царство», і відтоді тут мало що змінилося – товсті змії труб, що втікають у нікуди, бруд та ілюзія загадки, народжена темрявою і нескінченністю коридора.
«А ще тут напевно водяться щури. Але про це краще зараз не думати…»
Ковальова повісила ліхтар на шию і дістала з рюкзака свічку та шматочок крейди.
Маленький дачний ліхтарик був безсилий перед безрозмірною темрявою, як соломинка молочаю, – його прямолінійний промінь висвічував тільки крихітні фрагменти. Але свічка відразу ж дала округле, рівномірне світло – свічка умиротворяла.
Колись, тримаючи таку ж прихоплену з будинку романтичну свічку в руках, десятирічна Марійка вирушила подорожувати підземними коридорами, розчулена дозволом батька, що відпустив її в цю чарівну, нескінченну подорож.
Вона йшла і йшла, зовсім сама, натхненно прислухаючись до хрускоту своїх кроків, і перед кожним поворотом її серце обривалося від страху та передчуття дива. І лише через десять років, зіставивши факти, вона зрозуміла причину такої дивної батьківської безтурботності: він відпустив її гуляти підвалами Контрактових рядів, квадратних і герметичних, де заблукати було просто неможливо. Марійка повільно рушила вперед, скрупульозно помічаючи свій шлях крейдяними хрестами та ретельно озираючись на всі боки, безуспішно силкуючись відшукати тут те, що дало б їй ключ до розгадки або хоч би до роздумів про неї.
«Я – як і мій батько, якому завжди більше всіх потрібно», – несподівано подумала вона.
Тунель вильнув темним відгалуженням коридора. Скільки вона йшла? Марійка забула подивитися на годинник, а під землею – це відчуття вона пам’ятала з дитинства – час немов зупинявся, стаючи густим і нерухомим.
У кінці підземелля промальовувалися обвиті темрявою ворота.
Ті самі – інших тут бути просто не могло.
Марійка зупинилася, набираючись мужності, – на відміну від тривіального міського колектора, Кирилівські печери були небезпечною зоною.
«Але ж саме заради них я і прийшла сюди! – нагадала собі вона. – Чи все ж варто дочекатися Дарину?»
Несподівано її серце підстрибнуло. На стінах затанцювало світло, і почулися чиїсь кроки – не Даринині, – занадто необережні, переконані у власній правоті, такими ходять тільки по знайомих доріжках.
Марійка Ковальова безглуздо завмерла на місці: в кращому разі, це міліція, яка виб’є її звідси в потилицю. В гіршому…
«Я пропала!»
Із за воріт вислизнули двоє. Їхні обличчя, спотворені темними тінями, здались їй страшними – нелюдськими. Але на головах були знайомі робочі каски з ліхтариками на лобі.
– О! О! – сказав один.
– Стій! – гукнув інший.
Але Марійка і так не могла бігти: все несподіване й раптове миттєво паралізувало її, тупо й безнадійно. Двоє йшли до неї, безсоромно посміхаючись. Один (той, хто сказав «О!»), в забрудненій смугастій сорочці, наблизився до «підземної царівни» впритул.
– Яка пташка до нас залетіла, чуєш, Олеже? – свиснув він, роздивляючись її, немов нежданий виграш у лотерею.
– Вона не пташка, а жаба мандрівниця, – виправив другий. – Ну, і що ж ти тут робиш? Га, кралю?
– Я прийшла. Мені було цікаво… – прошепотіла Марійка.
– Ну ну, чим же ми цікавимося? – підхопив смугастий. – Сатанізмом? Жертвопринесеннями? Дивися, Олеже, вона навіть свічку захопила. За упокій її хотіла поставити? Чи за здравіє Сатани?
Смугастий уривчасто заіржав.
Олег мовчки взяв свічку з її рук і посміхнувся, підхоплюючи жарт:
– Ні і, ти спішиш. Вона хотіла, щоб хтось над вами свічку потримав. Отже, давай, не томи дівчину… – Він зробив недвозначний жест рукою.
І Марійчине серце нестримно провалилося в живіт, а живіт завив од передчуття страхітливого фіналу.
– Не треба… – розширила вона очі.
– Ну от, тепер уже «не треба», – проспівав блазнюючи Олег. – Які ви, дівчата, непостійні. Так і серце чоловікові розбити можна.
Смугастий схопив її за плечі й притиснув до стіни.
– Дарино! – відчайдушно заволала Марійка. – Чорт! – понадіялася на вчорашнє диво вона.
Дива не сталось. Її крик падав у повітря, як у вату: вона зайшла не так уже, та все ж досить далеко для того, щоб її заклики гаснули, не встигнувши долетіти до людей. І вона розуміла це.
– О, та тут іще й Дарина є! – продовжував вдавати ідіота другий. – Дарино, Дашуню, біжи сюди, тебе подружка кличе! Вона одна за двох відбувати не хоче!
Марійка істерично сіпнулась усім тілом: права долоня смугастого рішуче ковзнула під її сорочку й розкрила обгортку ліфчика. Лівою він зчепив її руки ззаду. Стало нестерпно бридко і водночас якось парадоксально однаково.
– Ги, яка класна цицька! – Смугастий ривком задер Марійчину сорочку, показуючи другу грудь, що лежала в нього на долоні. Друг нестримно зареготав. – А тут у нас що приховане, чуєш, малятко?
Він квапливо смикнув блискавку на її брюках.
– У, моя солодка… Ну давай, маленька, давай… – Смугастий раптом потік збудженим потом, запихкав і мішком повалив її на землю, придавлюючи своїм довгим тілом. – Тільки не надумайся дряпатися, суко! А то… Гей, ти, кинь свічку, зірви з неї штани!
Марійчині джинси поповзли на щиколотки, Смугастий нетерпляче розсунув стегнами її ноги й закопошився у себе в паху.
– Ну, давай, засандаль їй! – крикнув «свічник». – Ти не один. Іншим теж хочецця!
Марійка судомно, безнадійно хлипнула й різко закинула голову, немов сподіваючись вимолити порятунок у бездушної напівкруглої стелі колектора.
І тієї ж миті стеля загрозливо репнула, закришилася, заплакала дрібними камінчиками, що посипались, і вивільнила зі свого нутра величезний гострокутний шматок.
Марійка рефлексивно замружилася.
Чоловіче тіло, що придавлювало її, хворобливо здригнулося, заволало й відпало геть.
Звільнена почала інстинктивно натягувати брюки, не відчуваючи нічого, крім бездумної, пропасної істерики. Смугастий корчився на землі, вчепившись у голову, що кровоточила. Олег танцював над ним і перелякано вив:
– Ти живий?! Живий?! Що це було?
– Що тут відбувається? – владно запитав хтось, чий голос Марійка впізнала відразу.
Мир Красавицький, що здавався розпливчастим в об’єктиві її помутнілого погляду, здивовано завис в отворі воріт, дивлячись на неї так, немов не вірив власним очам. Марійка знервовано обсмикнула сорочку.
– На Коку камінь упав, – боязко пояснив Миру Олег.
Смугастий тихо заскиглив.
«Невже Мир їхній ватажок?» – застогнало всередині Марійчиного кошмару. І вона зрозуміла, що зараз, нарешті, заплаче. І не заплакала – захрипіла, затуливши зганьблене обличчя руками:
– Вони… Мене…Я
– Та заткнися ти, суко! – відскочивши від скривавленого, Олег кинувся до неї.
– Залиш її! – гаркнув Мир. – Що ви з нею зробили?
– Та подумаєш!
Олегова голова сіпнулася від удару й полетіла на підлогу, захоплюючи за собою все інше.
– Подумаєш?! Зараз ти в мене подумаєш! – роздратувався Красавицький. – Як виняток – головою! Знаєш, хто вона? Вона – моя одногрупниця!
– Іще одна? – очманів ударений.
– Так, іще… А тобі однієї мало було?!
«А ось і наш головний змій. А ти знаєш, що він…» – згадала Марійка раптом. І, немов наяву, побачила допитливе вухо Рити, що притулилося до збуджених губ подруги.
– Під нами земля горить, а ви… Зовсім знахабніли! – шаленів лідер насильників і вбивць. – А ти що тут робиш, Ковальова?! – роздратовано гримнув на неї він.
– А ти? Ти що?! – заволала вона у відповідь істерично й грізно. – Це ти?! Ти?! Це ви вчора мого батька і дядька Миколу?!
– Так це був твій батько? – почорнів обличчям Мир.
Боже, він навіть не намагався заперечувати!
– Так, – відповіла вона безбарвно. – Це був мій батько.
– Мені кінець, – переконано сказав Красавицький. – Просто закляття якесь! Вони неодмінно це розкопають.
– Хто? – перестала розуміти його вона.
– Менти, – клацнув зубами він. – Перший труп – Рита! Другий – батько іншої одногрупниці. Все веде до мене! Я ніколи не відмиюся!
– Мій тато живий, убитий його друг, – глухо поправила Ковальова.
– Не має значення, – відмахнувся він. – Тобто це добре, що твій батько живий, але… Вони однаково прикопаються! Сьогодні знову приїжджали. Всі, абсолютно всі думають, що це я! Ми! – з ненавистю зиркнув він на свою повергнуту команду. – Але сьогодні я таки кого небудь уб’ю!
Він повільно пішов на Олега.
Поранений тужливо заскавчав на підлозі і спробував відповзти. Збитий із ніг боязко позадкував.
– Та присягаюся, ми тільки поприколювались, – пискнув він.
– Приколіст чортів! – заревів той, насуваючись. – А вона зараз піде й заяву напише, а менти ваш прикол до справи пришиють. Нас ось ось за вбивство посадять – не до в’язниці, так до божевільні… Ось там ти і наприколюєшся, суко!
Він ударив його.
Розлючений Олег погрозливо витер кров із рота й кинувся на ватажка. Але він явно поступався йому – в люті Мира була приреченість загнаного звіра, якому вже зовсім нічого втрачати. Обоє покотилися по брудній підлозі…
– Так це не ти?! Не ти? – озвалась обімліла Марійка, від щастя вимовляючи всі голосні радісно округло. – Стій, Мире, прошу тебе, стій! – заволала вона.
Забіяки завмерли, як по команді: «Море хвилюється три».
– Ти теж, теж на мене думала?! – переконано звинуватив її він, але відразу ж закивав, розуміюче і приречено. – Звичайно, тепер ти ні за що не повіриш…
– Я вірю! Вірю! – замахала Марійка кистями рук так, немов збиралася злетіти. – Чесне слово!
– Ми дігери! Дігери, а не сатаністи, – гарячково зачастив він, чіпляючись за її погляд, як за рятівне коло, і все ще не вірячи, що вона насправді вірить йому. – Фанати історії, архітектури, геології. Я ж не випадково на історичний… Я просто не люблю за підручниками. Я дослідник. Боже, з ким я злигався. Мерзота. Мерзота! – Мир гидливо відвернув обличчя в темряву.
Олег зніяковіло шморгнув носом.
– А що ви… Що ти тут робиш? – дзвінко спитала Марійка (що робили тут оті двоє, їй було відомо краще за інших).
– Напевно, те саме, що й ти, – пробурчав Красавицький. – Я хотів дізнатися правду.
– І?! – напружено вимовила вона.
– Хоч хто б вони були, сатаністи насправді існують, – безрадісно повідомив він. – Це не вигадка журналістів. Там, – показав він на ворота за своєю спиною, – я знайшов їхній вівтар. його ніхто не виявив. Хоча їм і так є про що кричати. Ти ж телевізор дивишся?
– Ні, – хитнула головою Марійка. – А що там?
– Що що… – буркотливо скривився він. – Третій день повінь на Фрунзе. Два вбивства в церквах за два дні. На Оболоні сьогодні будинок розвалився без усякої причини…
– І ще картина, – подав вибачливий голос Олег.
– Це тут ні при чому, – відмахнувся від нього Мир і ввічливо пояснив одногрупниці: – Вночі хтось намагався вкрасти «Богатирів» із виставки Васнецова. І через це мало не міжнародний скандал, бо ця картина – національна гордість Росії.
– І собор згорів, – знову устряв Олег.
– Собор Видубицького монастиря? – сполохалася Марійка.
– Я назви не запам’ятав.
– Однаково! Чим не Апокаліпсис? – закінчив Мир. – Преса ж усе в одну купу валить!
Марійка притиснула пальці до скроні, що пульсувала від великої кількості інформації та екстремальних емоцій. Купа і насправді виходила великогабаритною, особливо якщо додати до неї вбивство Килини та пригоди їх багатостраждальної трійці.
– Так чи інакше, – хитнула вона головою, витрушуючи звідти будинок, який випадково примазався (будинки в Києві розвалювались надто часто!), – все почалося саме тут, позавчора, коли лопнули труби, і з’ясувалося, що вхід до Кирилівських знову відкритий. А ти кажеш, там вівтар… Де?
– Далеко, в самому кінці печер, – просвітив її Мир. – Ці ось навіть не дійшли, у штани наклали. Але там і справді небезпечно, частина стін обвалилася.
– Отже… Тут лопаються труби. Тут стоїть вівтар. Тут тато чув вибух. – Мир, який уважно слухав її, киваючи після кожної крапки, питально звів брови. – Так, вибух, – підтвердила вона. – І «Богатирі», яких намагалися… м м… украсти з музею, згідно з билинами, перемогли змія теж тут.
«А потім Прахов знайшов тут щось… Якийсь предмет часів палеоліту? Але навіщо тоді було віддавати його в Лавру?»
– У будь якому разі, – резюмувала Ковальова, – в Кирилівських уся й справа!
– Чому в них? – вимогливо спитав Мир. – І чого вони, власне, домагаються? Має ж у них бути якась мета? Чи хоч би маніакальна ідея?
– Або вони справді шукають скарб гетьмана, – з сумнівом повторила Даринине припущення Марійка. – Або… Ні, точно! – Вона мимохіть подалася вперед, виблискуючи осяяними очима. – Я зрозуміла! Вони поклоняються змієві, якого ототожнюють із сатаною! Адже за легендою, лаз змія йде прямісінько в пекло! І за Біблією, змій – сатана!
– Що так, то так, – погодився з нею Мир. – Скарб зазвичай прагнуть шукати тихо. Навіть якби й вбили кого, не стали б цей цирк у церквах влаштовувати. Вони божевільні. Тільки божевільні поклонятимуться комусь так, аби про це говорило все місто. Але це не має значення… Якщо все, що ти кажеш, – правда, сьогодні вночі вони знову прийдуть сюди. І я спіймаю їх. Я їх просто…
– Ні! – нестямно скрикнула Марійка, зразу пригадавши, чим закінчилося таке саме героїчне поривання для її батька. – Не треба! Благаю! Тільки не це!
– Марійко! – долинуло звідкись. – Марійка?!
– Дарино, я тут! – голосно озвалася Ковальова.
Пролунав відчайдушний тупіт черевиків, крик:
– Біжу!!! – І з за рогу, розмахуючи над головою пакетом із кока колою, влетіла Землепотрясна Дарина Чуб.
– Руки геть від неї! Ану, розійдися, гади! – заволала вона і, пізнавши Мира, з ходу кинулася на нього, дубасячи супротивника пляшкою по плечах і голові.
Мир невдало відскочив, улипнувши потилицею в трубу.
– Ні і! – завищала Марійка, відтягуючи свою запізнілу захисницю за топ. – Це не він!
Топ луснув по шву. Чуб хутко піймала його, прикриваючи груди. І, впустивши пакет, незграбно наступила черевиком на руку Смугастого, що давно не подавав ознак життя.
Смугастий завив. Олег, вирішивши реабілітуватися в очах Мира, кинувся до Дарини, що застопорилася.
– Стій, – просипів Мир. – Стій, кому сказав! – і осікся, позаяк Олег уже отримав чудовий і переконливий удар коліном у пах.
– Де ж ти раніше була! – щиро образилася Марійка. – Мене тут… – Вона спохмурніла, не договоривши. Образа всередині скрутилася в тугий вузол, що стягнув їй горло: Дарина кинула її заради дрібниці! Заради випадковості, що відвернула її увагу. Яка вона після цього подруга?
– Та заблудилася! Блукала, блукала… – жалібно виправдовувалася Землепотрясна.
– Я ж усе хрестами позначила!
– А звідки я знала, що це твої хрести? – резонно зауважила Дарина. – Ти взагалі як? – Вона подивилася на Мира з неприхованою підозрою.
Дарина не любила гарних чоловіків з принципу. Але зблизька пика Мира виявилася ще більш безпринципною, ніж на екрані!
– Не вірю я йому. І в алібі його не вірю! – безцеремонно проголосила вона.
– Правильно робиш, – буркнув Мир, кривлячись і притримуючи рукою забиту потилицю. – Алібі липове. Дівчатка підтвердили. – Він стомлено опустився на землю.
– Що я тобі казала? – мовила Чуб із пафосом прокламатора на барикадах. – Якісь хвойди!
– Ліда і Женя, – уточнив він. – Самі прибігли, коли зрозуміли, що подружку свою угробили.
– Як це? – обмерла Марійка.
Мир стомлено зітхнув.
– Ну, Рита сто разів на мене нависала: візьми та візьми мене з собою, я теж у дігери хочу. А я відмовлявся: з такою ж одна морока. Та й плювати їй на все, просто привід.
– Ногу підверне і на шию повіситься, – сухо погодилася Дарина Чуб, що колись активно практикувала такий спосіб зближення.
– А вони записку їй передали. Типу, від мене. Себто, по приколу. «Якщо хочеш дізнатися, що означає бути дігером, зустрічаємось о 19.00 біля Кирилівської церкви. М. К.».
«М. К., а не К. Д», – з полегшенням подумала Марійка.
– А чому біля Кирилівської? – прискіпливо поцікавилася Дарина, що теж пам’ятала повне ім’я Мира.
Мирослав знову зітхнув.
– Тому що тут трубу прорвало, й аварію в новинах показували. І відразу на дігерів натякали, не знаю вже чому, – ми в Кирилівські ніколи не спускались. А записку їхню в Рити знайшли, через неї на мене й наїхали. Слава Богу, почерк не мій. Женя підробила, як завжди.
– Чому ж вони в міліції все не розповіли? – обпалила його недовірливим поглядом Чуб.
– Та тому що суки! – злісно виплюнув Мир. – Бояться, що їх у співучасті звинуватять. Втім, правильно – менти б із них так просто не злізли.
– А що вони на тобі сидять, їх не турбує?
– Ще й як турбує, – признався він. – Коли мене затримали, вони з переляку до моїх батьків прибігли й заявили, що я всю ніч із ними був – із двома відразу. А я тепер мовчу, тому що джентльмен і їхню честь вигороджую. Ну а батьки відразу за адвоката – і в прокуратуру.
– Так, – прийняла рішення Дарина. – Давай мені їхні телефони, я сама їх запитаю!
– Та будь ласка, – розсердився Красавицький. – 494 22 27 – Лідин. Женин не пам’ятаю. У Ліди запитаєш. Тільки тобі вони нічого не скажуть!
– Записка була, мені тато розповідав, – кинулася йому на підмогу Марійка.
– Він міг сам її написати. Чи попросити когось.
«Тільки тоді він би її не залишав, – зрозуміла Дарина Чуб. – Звичайно, він міг залишити, щоб сказати: я не такий дурень, аби її залишати. Але такий подвійний блеф є підходящим лише в американських бойовиках. А з нашими слідчими… Адже якби не ця записка, вони б на нього навіть не вийшли!»
А потім:
«Думаєш, Рита й досі там стоїть…» 
«На неї не схоже…» 
«Тоді чого не прийшла…» – впізнані нею на Марійчиному інститутському фото безгруда чорнявка та білявка з обличчям чарівно пустоголового херувима вже передчували того вечора в «О йо йой!», що підвели свою подругу під Кирилівський монастир.
Чуб неприязно засопіла, неохоче пристаючи до думки:
«Так, егоїст, так, кінчений мажор і кінчений красень, – але не вбивця!»
– Та не слухай ти її! – огризнулася Марійка, остаточно записуючи Дарину в «неподруги».
– Марій… – примирливо почала Дарина.
– Відчепися!
Напевно, Марійчине «відчепися» вийшло занадто різким і гучним – із діри в стелі посипався стрімкий душ із крихт.
– Обвал! Тікати треба! – запанікував Олег.
– Ну і котися геть! – зло послав його Мир. Сплюнув і закашлявся, поперхнувшись пилом.
І доки Чуб терла запилені повіки, Марійка, підхопивши пляшку, що викотилася з пакета, закохано простягла Миру колу. Красавицький відкрутив пробку. Перечекав потік піни, що пузирилась. І жадібно припав до шийки губами…
Чуб сторопіло витріщила протерті очі.
Красень швидко швидко закліпав довгими віями і, повернувши Марійці бутель, почав безжально терти їх обома кулаками.
– Щось в око потрапило? – затурбувалася Ковальова.
Красавицький насилу розліпив повіки і здивовано втупився в неї.
– Марійко, – мовив Мирослав здивовано. – А ти ж он яка гарна…
– Здрастуй, коню, я – Будьонний! – бадьоро бовкнула Чуб і, за відсутності лимона, заткнула занадто вдоволений рот кулаком. – О’кей, – несподівано заквапилася вона, – я пішла. Мені ще до клубу треба. А колу, – зі значенням додала Дарина, – вам залишаю. Чуєш, Марійко?
Але Марійка її не зрозуміла. І навіть не почула. Вона стривожено дивилася на Мира, що сидів біля її ніг, не знаючи, вірити йому чи ні.

* * *

Спочатку Мир пояснив потеплілі до Марійки почуття природним страхом за свою кровну шкуру: її звинувачення в спробі зґвалтування і справді могло стати останнім аргументом в довгій, як караван, черзі непрямих доказів проти їхнього підземного конгломерату. І остаточно пославши геть побитого Олега разом із повислим у нього на плечі травмованим Кокою, він гидливо подумав, що кожний, хто хоче бути першим, підсвідомо вибирає друзів нижчих за себе, а між нижчими і низькими різниця частенько буває ілюзорною…
«Крім того, вона мені потрібна. Вона багато знає. І може допомогти. Вона завжди була розумницею, цього в неї не відбереш».
Більше того, наразившись на його штатний непотріб, одногрупниця не впала в тримісячну істерику, не погрожувала поскаржитися татові, проректорові та дядькам міліціонерам, не втекла, вчепившись у подружку, проклинаючи себе за те, що взагалі поткнулася сюди, а, залишившись із ним тет а тет, похмуро зажадала, щоб Мир одвів її в Кирилівські печери до сатанинського вівтаря.
І тут сталося щось дивне й зовсім нелогічне: категорично не бажаючи робити цього, він погодився – наперекір собі та власному здоровому глузду, що змусив його, вибравшись із підземного лабіринту, присягнутися: не лізти туди більше ніколи!
– Там є відтинки, де треба пробиратися майже на животі. Нас може завалити в будь яку секунду. Обвал, схоже, був зовсім нещодавно…
– Учора, – похмуро пояснила Ковальова. – Але я однаково мушу його побачити. Я можу піти сама, ти тільки поясни.
– Оце вже ні! Якщо з тобою щось станеться…
«…я цього просто не переживу!» – закінчив хтось усередині нього.
«Що що?» – перепитав він здивовано.
Він чув це безапеляційне перебільшення, озвучене сотнею жіночих голосів. І воно завжди здавалося йому таким же безглуздим, як постійні «я без тебе помру», «я не зможу жити без тебе», «ти – єдиний сенс мого життя», що парируються його багатодосвідченими: «не помреш», «іще як зможеш», «у такому разі твоє життя безглузде».
«І справді, – думав він, вдивляючись у горбисті стіни печерного лабіринту, що пропливали мимо, – ніхто ще не помер. Тільки та, у єдиній картатій спідниці, минулого року напилася дідового димедролу, що вже вийшов його термін, тупо заснула на екзамені з філософії. А потім, як і всі вони, перекинулася на іншого».
Але зараз, коли за його спиною йшла вперта Марійка, з наївною свічкою в руках, він раптом жахнувся, наскільки реальним може бути це відчуття: «Якщо з нею щось станеться, я помру!»
Від одного припущення «Якщо з нею щось станеться» його «Я» провалювалося в безодню.
Мир здивовано озирнувся назад, намагаючись зрозуміти: а на біса вона йому здалася?
– Як ти? – пошепки спитав він.
– Нормально.
– Далі важка ділянка, – суворо кивнув Марійчин Сталкер у бік неправильної форми нори. – Рухатимемося рачки, дуже повільно. Якщо посиплеться, не панікуй, не смикайся, не кричи. І не роби спроби мене рятувати. Зможеш рухатися, намагайся тихо тихо повзти назад…
«А якщо ні? Якщо з нею щось станеться?
…я помру», – спокійно підтвердив його внутрішній голос.
«Ясна річ, – зневажливо гмикнув Мир. – Оскільки її смерть повісять саме на мене. А я краще помру, ніж сяду у в’язницю!»
Обігнувши стегном глинистий виступ, він шмигнув у темряву обваленої підземної галереї. Марійка нагнулася, просуваючи туди голову та руку зі свічкою. Вставши на чотири кінцівки, Мир обережно й на подив вправно почав дертися по насипу з грудок спресованої тисячолітньої землі.
«Може, саме ними й накрило вчора тата», – тривожно подумала Марійка й загасила вогонь.
Стало страшно.
Боячись дихати занадто голосно, вона послідовно повторювала рухи свого поводиря. Тепер світло виходило тільки від нього. Бездарний ліхтарик на її шиї волочився десь під животом. Вона відключила його й нервово запхала в нагрудну кишеню. Кучеряве волосся раптом разом полізло їй у вічі. Нестійкі земляні камені кришилися під пальцями.
Марійка пересувалася майже на дотик, бачачи лише, що насип із глинистих валунів ставав чимдалі вищим, і спина Мира вже впирається в стелю – ту саму, яка може обвалитися будь якої хвилини.
Її супутник обернувся, промінь з його каски потрапив їй в око.
– Пробач, – ледве чутно мовив він. – Тут найнебезпечніший момент. Щілина. Лізь за мною. Але зажди. Я тобі підсвічу.
Вона побачила, як світна каска Мира зникає в сумнівному отворі під стелею, що грізно вискалилася свіжим пластом землі, – разом із Миром зникло і світло. І опинившись в непроглядній темряві, Марійка боязко завмерла, не ризикуючи навіть доторкнутися до кнопки свого ліхтаря. Їй здалося, що минула маленька вічність, перш ніж світло знову повернулося до неї, чітко окреслюючи щілину, – обличчя Мира з’явилося вже з іншого боку, і, коротко зітхнувши, вона поповзла на нього, як на маяк.
«Зараз мене засипле. Зараз!» – пискляво стогнала боязка грудка у глибині живота. Кожен рух доводилося відвойовувати у страху, він сковував її, немов стягуючий крем, яким Марійка не користувалася ніколи.
Її очі з надією вчепилися в обличчя Мира, що втілював у цій непроглядній пітьмі єдиний сенс її життя!
Відвертаючись, аби промінь не бив їй у вічі, одногрупник міцно схопив її за плечі й потягнув на себе. Марійка старанно перебирала тремтячими ногами.
«Хто б міг подумати, – промайнула раптом недоречна і на диво спокійна думка, – що він і я… разом. Адже про це я завжди і мріяла».
Притискуючи Марійку до себе, Мир витягнув її назовні. Вона обрушилася на нього всім тілом, інстинктивно вчепившись у шию своєї опори. Декілька секунд він стояв, упираючись у виступ стіни, а Ковальова лежала у нього на грудях, бездумно прислухаючись до стрімкого серцебиття їх обох.
«Хто б міг подумати, що я і вона… Бачила б нас зараз наша група! Не повірили б!»
Тільки до чого тут група? Просто так склались обставини, і він мусить захищати, оберігати, полегшувати кожен крок цієї ходячої шпаргалки, що вирушила з ним у чортову діру. Бо коли з нею щось станеться…
Мир лагідно погладив «шпаргалку» по голові і, не розтискаючи обіймів, швидко спустився разом із нею по крутому обривистому насипу.
– Усе! Гірше позаду.
«Якщо не брати до уваги зворотного шляху», – але цього він не захотів говорити. Нехай супутниця зітхне спокійно.
Попереду був новий коридор із похмурими, вихлястими боками, але тепер можна було знову йти на своїх двох.
І Марійка несподівано усвідомила, що загадкові земляні печери схожі на побудований із піску замок із уже висушеними сонцем, згладженими стінами, що обсипаються, – тільки збільшений у сотню разів. А її підземний поводир зовсім не схожий на інститутського красеня Красавицького, такого ліниво випещеного і зарозуміло недосяжного. Тут, у глибині піскового замку, він здавався майже рідним.
– Ходімо, ще хвилин десять, напевно, – посуворішав він.
Судячи з Марійчиної «Чайки», у Мира було завидне відчуття часу, оскільки рівно через дев’ять хвилин і тридцять сім секунд провідник сказав:
– Ну, ось і він, – втомленим, майже спустошеним голосом мовив Мир і по джентльменськи пропустив її вперед, у чорний провал діри.
Марійка Ковальова, з відродженою свічкою в руці, зробила крок у вигинисту, як креслярське лекало, арку і, опинившись у напівкруглій залі, відразу ж побачила те, заради чого прийшла сюди, – високий грубий вівтар із розпиляних православних ікон, притулений до хвилеподібної бетонної стіни.
– Боже мій… – Вона підійшла ближче і з мимовільною, щемливою жалістю провела долонею по розчленованих фрагментах.
Мирослав зачаровано дивився на її руде волосся, підсвічене полум’ям свічки.
«Уся справа в зачісці, – спробував зрозуміти себе він. – Із нею вона насправді гарна. І навіть більше…»
У ній з’явилося щось щемливе і тривожне: як запах трави, як захоплююча й небезпечна подорож, як трагедія, що сталась у тебе на очах.
– Божа Матір. Ще одна Божа матір із Немовлям. Ще одна, – спробувала скласти список потерпілих Марійка. – Тут тільки Пречиста Діва, інших ікон немає… Дивно. – Вона неприязно поторкала одну з трьох проржавілих кнопок, увіткнених у диявольський іконостас. Її вістря притримувало крихітний обривок глянсового паперу. – Тут висіла якась картинка, але її зірвали.
– Ти спостережлива. Я й не помітив, – збрехав Мир.
– А це що? – Марійка піднесла свічку до свого вказівного пальця, що уткнувся між двома нижніми кнопками, осяявши коричневий напівстертий напис «mia donna». «Моя пані», – переклала вона. – Або «Моя мадонна»?
– І розумна, – похвалив він.
Літери посипалися під її рукою.
– Це кров! – перелякано охнула Марійка. – Хіба у сатаністів є мадонна?
– Наскільки я знаю, Ла Вей, що організував офіційну Церкву Сатани, проголосив сатанинською мадонною Мерилін Монро.
– Гадаєш, тут висіла вона? – Ковальова акуратно вивільнила з під кнопки шматочок глянсового паперу.
– А ще – гарна!
– Хіба мало гарних артисток?
– Та не Мерилін – ти! – Мир постарався повернути собі свій колишній голос, статечний і відсторонено глузливий, але повернення не відбулося, – слова прозвучали занадто хрипко й переконливо. – Ти дуже гарна, – поправив він себе, – із цією зачіскою.
– Дякую… – Як і минулого разу, Марійка поспішно відкинула цей епітет, як фальшиву монету, слабко сподіваючись, що лестощі Мира продиктовані його вдячністю, а не завуальованою іронією.
– Судячи з кнопок, – нервово здедукувала вона, – вівтар стоїть тут набагато довше, ніж три дні. Чому ж вони активізувалися тільки зараз? І чому так дивно дібрані ікони?
– Не знаю, – спохмурнів Красавицький.
Марійка відчула незвичну незручність – приємну, а не неприємну, як бувало раніше, і, як класична українська наречена, інстинктивно колупнула бетонну стіну.
– Вася говорила, що бетоном були залиті печери під Кирилівською церквою. Виходить, вона просто над нами. – Колупати бетон було важко.
– Скоріше, трохи збоку, – без інтересу виправив її Мир.
– Виходить, тут вони служили чорні меси. А в церкві вбили Риту і дядька Миколу.
– Його знайшли в Лаврі.
– Але вбили тут. Уся церква була залита його кров’ю.
Марійка знову торкнулася стіни, що була покликана зупинити безумних шукачів скарбів, неначе перевіряючи, чи досить вона міцна, і відчула те, що так безуспішно шукала раніше: глибоку тріщину – цілком придатну для колупання.
– Мире! – покликала вона, піднімаючи свічку над головою.
– Що, Марійко?
«Що» було безбарвним і неважливим, а «Марійко» – значущим і манливим!
Але звивиста тріщина від підлоги до стелі чомусь вселяла їй холодний і підсвідомий страх.
– А якщо ми помилилися? Ми обоє! – сказала вона раптом уголос. – І сатанізм – зовсім не мета, а засіб знайти скарб? Вони – мов ті злодії, що оскверняли Лавру, аби нечистий допомагав їм розбагатіти. Спочатку принесли жертву в церкві, під якою лежить скарб. Потім на воротях Святої Брами, щоб здобути заступництво сатани.
«І богатирів різали з тією самою метою, дивися, мовляв, як ми з твоїми заклятими ворогами розправляємося!»
– Обряди? Скарб, Сатана… Де ти все це прочитала? Вася розповідала? – Василина Андріївна, що перевантажила її масою зайвих знань, явно викликала в нього зараз глибоке несхвалення.
– Ні, – хитнула головою Марійка. – На лекціях вона нам легенд не розповідає, тільки факти. Але обряди в Лаврі – це і є історичний факт, вони в мене і в шпаргалках були, у п’ятому білеті. Історія Лаври. Ти що, не читав?
– Мені вісімнадцятий попався, – відмахнувся Красавицький.
– Але це ж нелогічно, – засперечалася сама з собою Ковальова. – Невже вони сподіваються, що все це допоможе їм пройти крізь бетонну стіну? Це ж навіть не стіна – це суцільна бетонна маса!
Вона знову втупилася в тріщину.
Паніка наростала. Паніка розпирала її голову й розбухала в грудях. І захотілося тікати. Негайно. Геть. Звідси.
– Марійко, – голос Мира несподівано стих до шовкового шепоту. – А ти пам’ятаєш, що я тобі заборгував?
– Що? – різко обернулася вона до нього.
– Подячний поцілунок. За шпаргалки.
– Так? – устигла запитати вона…
…перш ніж світло підстрибнуло в її руці, й новий світ повністю затьмарив світ інший – світ темних печер, сатанинських мадонн, страшних смертей і нерозгаданих таємниць.
– Ні, – скрикнула Марійка, відштовхуючи від себе цей новий світ, дорослий і несподіваний.
Але між її «так» і «ні» минула ціла вічність.

Зі щоденника N  
Тільки фанати Диявола – такі ж ідіоти, як і будь які інші фани! А Диявол – така ж дута Примадонна, як і інші зірки. 
Досить підійти до зірки ближче, і ти побачиш засмикану істоту з надмірними амбіціями і ще надмірнішими комплексами, зірваною психікою й запаленою від підтяжок шкірою, істоту, що потерпає від нервових проносів і запорів. Таку ж маленьку та нещасну, як і ви. 
«Іця людина була для мене символом успіху?» – жахнетеся ви раптом. 
Але хто сказав вам, що Диявол – символ влади? Ви придумали це так само, як придумуєте всі свої ілюзії, продиктовані лише вашим лохівством! 

Розділ чотирнадцятий,
у якому Марійка відвідує божевільню 

Кирилловское заведение… Туда ездили дивиться, глазеть на сумасшедших и смеяться, потешаться над их прыжками и глупою болтливостью и потом – консультироваться у тамошних ворожек и пророков о будущем.
«Кіевскій телеграфъ» 1864 г.

Припаркувавши мопед на стоянці біля чорного входу, Дарина старанно роззирнулася і заховала ключі від свого двоколісного друга в траві, прикривши їх розпізнавальним каменем, – так, про всяк випадок.
Обігнувши будівлю праворуч, колишня співробітниця попрямувала в бік відкритої тераси. Теоретично репетиція балету мала бути в самому розпалі – ввечері маячило свято, і через Даринине звільнення ніхто б його не скасовував. Клуб уже розорився на рекламу, костюми й інші фенечки.
«Однаково без мене в них нічого не вийде!» – мстиво зітхнула Землепотрясна…
І подавилася власним зітханням.
На клубному пляжі, між гніздами куренів і складеними в акуратні купи стогами майбутніх вогнищ Купальця і Кради, з прив’язаним над ним опудалом «Інквізиції» сидів на піску рудий кавалер!
Даринине серце підстрибнуло у грудях так, що довелося притримати його долонею.
«Він шукає мене! Шукає мене!» – ця зворушлива думка ковзнула по гортані в шлунок і розтеклася по нутру теплим молоком. А ногам раптом захотілось кинутися до нього – так сильно, немов вона чекала його все життя, відлічуючи дні до зустрічі, квапила по телефону: «Ну коли ж, коли ти приїдеш?», і ось, нарешті, побачила його перед собою.
Але замість цього Даринині розумні кінцівки розвернулися самі собою і порисили назад до чорного входу на напівзігнутих конспіративних колінах.
З’явитися перед рудим із голим, ненафарбованим і прикрашеним синяком обличчям, у брудному розірваному одязі й барвистому піджаку, що його він уже бачив, – краще вже відразу послати його на хрін! Тоді в неї хоч буде ілюзія, що вона сама його відшила, а не він утік од неї, з нажаханим криком, як від кінченої попелюшки.
«П’ять секунд, почекай п’ять секунд! Будь ласка!!! Я хоч вії нафарбую…» – благально мовила вона.
Дарина прослизнула в двері й відразу ж утиснулася в стіну.
– Ну, нормально?! – впізнала вона голос Олексія. – Я ж і сам дігер. Захоплювався раніше. У мене щелепа відвисла, коли я цей репортаж побачив! Вони нас звинувачують, уявляєш? Ми – сатаністи! Я так завівся. Сьогодні ж піду і поясню їм, ху із ху!
– Ти що, зовсім здурів, у міліцію йти? – озвався повчальний голос Завзятої. – Вони від тебе потім не відв’яжуться!
Невидимі для Дарини охоронець і перукарка стояли на сходовому прольоті, який увесь клуб голосно іменував курилкою. І Дарина подумки прокляла їх обох: сходи вели до гримувальної, де лежав Даринин великий скарб, а напоротися зараз на цю пару було рівнозначно повному краху за всіма пунктами, що цікавили її.
– І не думай, – продовжувала застерігати Завзята. – Тобі на новій роботі зачепитися треба. Ех, шкода, що ця акція разова, я б теж туди перейшла. Там не те, що в цьому гадючнику!
«Та докурюйте вже й линяйте!» – осатаніла Чуб.
Почулося деренчання банки з під кави, об яку Алекс, мабуть, занадто різко загасив бичок, і човгання підошов об сходинки.
– Не знаю, може, ти і маєш рацію. – Його голос був уже нагорі в коридорі.
– Звичайно, маю рацію. – Вони віддалялися.
Уф!
Злодійкувато оглядаючись на всі боки, Чуб заквапилися нагору і прошмигнула в найближчі двері, на яких усе ще висіло її зоряне фото.
– О, пропажа! – підхопився Сані.
Він сидів за гримерним столом, розписуючи якийсь папірець.
– Ми тут усі подуріли. Все валиться! Уявляєш, вони на мене всю програму звалили. А ти волосся наростила? Дуже вдало! Просто як справжнє.
Дарина, щось пробурмотівши, відкинула остогидлий піджак і метнулася до канапи, в череві якої мешкала її сумка з речами.
– Зем, – спохмурнів танцівник, – їх там немає. Директор експропріював. І одяг, і мобільний, і книги… Тільки тюбетейка залишилася. Каже, штраф!
– Що?! Всі мої речі?! – заволала Землепотрясна. Вона у відчаї кинулася до дзеркала й заходилася гарячково макіяжитися першим, що потрапило їй під руку. – А косметика в тебе є?
– Зараз! Зараз! – Сані почав метушливо витягати з сумки свою велику косметичку.
– Мене там хлопець чекає! – простогнала Чуб, підводячи руку й показуючи йому свій тріснутий топ, два краї якого були зв’язані примітивним вузлом. – А я в дранті!
– А хто тебе так порізав? – співчутливо спитав Сані, з побоюванням роздивляючись Даринині посірілі пластирі.
– Та в скло врізалась.
– Це ти з ним зустрічаєшся? – не повірив він її «ась». – На! – Танцівник вихопив із вішалки свій сценічний кожушок із червоного страусового пір’я. – Хоч зверху прикриєшся.
– Дякую, ти справжній друг! – емоційно подякувала артисту Дарина.
Квапливо намалювавши на обличчі щось подібне до неземної краси, вона вискочила зі своїх триденних трусів і, аж ніяк не соромлячись блакитного колегу, почала прати їх над раковиною.
– У вас перше побачення? – розуміюче захихикав Сані.
– Щось подібне до того. Ну і сам розумієш… треба не підкачати. Зараз у туалеті під сушкою висушу. Боже, аби лиш він дочекався!
– Тоді краще без них іди, – штовхнув ідею танцівник. – Так навіть сексуальніше.
– Ти – геній! – Чуб запхала в мильницю мокру грудку білизни і пірнула в пухнасту шубу. – Ну, як я?! – Землепотрясна урочисто поставила на голову новознайдену тюбетейку.
– Землепотрясно!
Вигляд у колишнього арт директора «О йо йой!» був, безумовно, злегка напівбожевільний. Але сліпучий, майже відчутний ореол радісного передчуття закоханості робив Даринине кругле негарне обличчя невимовно, непереборно привабливим – що привертало погляд, як блискучий предмет!
Дарині не вельми щастило в любові, але, якщо перефразовувати Черчилля, який стверджував, що успіх – це послідовний перехід від однієї невдачі до іншої з наростаючим ентузіазмом, усе Даринине життя було послідовним переходом від одного маразматичного роману до іншого – з дедалі більш наростаючим ентузіазмом.
– Супер! – приятель заохочувально окропив її своїм одеколоном. – Класний запах. Унісекс! А ти що, зовсім утікаєш? Мені поговорити треба. Я з цією вечіркою просто зашиваюся.
– Та мені теж, – згадала Дарина.
Відшукавши очима свій пакет, вона непомітно запхала до кишені шуби вузлик із присухою:
– Але тут уже, пробач, як вийде.
Мопед, заради порятунку якого вона і приїхала сюди, був найулюбленішим звіром Дарини, але навіть він раптом померкнув і зменшився в її очах порівняно з…
Ні! Їх не можна було навіть порівняти! Бо любов була для Дарини чимось величезним, сліпучим і непереборним – нескінченним, сяючим згустком щастя!
І заграва цієї всепожираючої пожежі вже здіймалася над Дніпром.

* * *

Марійка вилізла з люка і квапливо попрямувала – майже побігла до сходів, нервово обтрушуючи брудний одяг. Їй хотілося скоріше забути…
– Зажди, – погукав її Мир.
Вона приречено зупинилася. Було чомусь страшенно соромно, і від сорому бурчало в животі.
«Навіщо він, навіщо?! – лихоманила свідомість. – Він же не любить мене. Просто стрес, підземелля, свічка, страх. Небезпека об’єднує. Інстинкт самозбереження примушує кинутися в обійми одне одного. Тупо за Фрейдом – війна еросу і танатосу!»
«Це все підземелля, свічка, даються взнаки нерви, – подумав Мир. – Мало не трахнулися. Шкода, що ні… Зняло б напругу. Переспали б, і вся любов. Та при чому тут узагалі любов?! Звідки їй узятися?»
– Їдьмо до мене.
– Я не можу, – промимрила Марійка, відвертаючись і хапаючись очима за аж ніяк не потрібну їй зараз Кирилівську церкву.
Екскурсія вже пішла, зник священик. На обгородженій з боку гори ґратами з пік церковній землі не було нікого, крім божевільного Миті, який сидів навпочіпки і, випнувши в’ялі губи, роздивлявся щось у траві.
– Марійко, – прохально мовив Мир, торкаючись її плеча.
– Мені треба додому, – відповіла вона, сахаючись його дотику.
«Ні!!!»
Від усвідомлення: «Вона зараз піде» – у нього мало не луснула голова!
«А якщо любов?» – перелякано подумав він. І злякався ще більше, відчувши, що ладен стати на голову, зробити колесо, бігати навколо неї, як навколо ялинки, притиснути, схопити і не відпускати – аби лише вона не зникала зараз нікуди.
– Але ми ж так ні в чому й не розібралися, – вкрадливо обійняв він її знову. – Невже ти кинеш мене в біді? – прохально сказав Мир Марійці.
«Твоя любов – твоя проблема!» – жорстоко сказав він собі. Так само жорстоко, як говорив це й іншим.
Він, як ніхто, знав: усі закохані – очманілі, докучливі егоїсти, що уявляють, ніби їхня любов до тебе робить тебе їх особистою власністю!
«Твоя любов – твоя проблема!» – казав він їм, відсікаючи себе від їхньої любові.
Ваша проблема, що вам хронічно хочеться мене бачити, а побачивши мене, тупо підкошуються ноги і запалюються думки в голові, й через те, що вона пов’язана зі мною, вона аж ніяк не стає моєю!
Але зараз Мир одразу зрозумів усіх жінок, які обривали його телефон о третій ночі, погрожували самогубством, падали на коліна з криком: «Не йди… Я не можу жити без тебе!» І навіть ту, абсолютно божевільну, яка щодня писала листи, присилала додому безглузді квіти, влаштовувала істерики його батькам, а в результаті залізла у вікно його спальні по ринві.
«Я навіть приводу тобі не давав! У нас нічого не було. Я тобі – ніхто!» – кричав він, розлючений її невигубними спробами дістатися до нього у будь який спосіб.
Але вона поривалася до нього, бо він і був нею. У нім було більше її, ніж залишалося в ній самій. У нім була її надія і безнадійність, радість і кошмар, увесь сенс її життя, що стало безглуздим.
У нього в руках було її серце, і вона відчайдушно похоплювалася його забрати! Та лише поруч із ним, близько близько, бідолаха відчувала: її серце знову на місці.
Марійка похмуро відсторонилася.
Серце Мира вперто вислизнуло з грудей. Життя стало порожнім і безглуздим.
«Може, це грип? – з надією доторкнувся він до свого спітнілого лоба. – Або я божеволію?» – Навіть це здавалося йому більш прийнятним.
– А хіба божевільним дозволено гуляти самим по собі? – спитала Марійка Ковальова.
– Про що ти? – скинувся він і, простеживши за напрямом її очей, похмуро завважив поглядом Митю.
– Підійдімо до нього, – запропонувала вона.
– Гаразд, – погодився він із зітханням. Зняв каску і, витягнувши з нагрудної кишені білу носову хустку, простягнув їй. – На, витри обличчя. – В його словах прозвучала капітуляція: «Все буде так, як ти скажеш. Так, як ти захочеш».
«Невже це і є любов?! Повне безвілля, миттєва втрата всіх життєвих орієнтирів і страхітливе, принизливе почуття залежності, неначе від тебе до неї тягнеться невидима трубка з киснем, і досить їй відійти трохи далі, як ти сіпнешся й помреш».
«А чого, власне, я мушу співчувати тобі? Любов – штука не шанобливіша, ніж чиряк на дупі!» – згадав він іще один свій улюблений перл.
Але слід було визнати: навіть чиряк на дупі може завдати масу неприємних і вкрай хворобливих проблем.
При їхньому наближенні божевільний навіть не підвів голови. Ковальова обережно сіла поруч із ним.
– Що там? – схвально спитала вона. – Коник?
Митя боязко доторкнувся двома пальцями до землі, немов би перевіряючи її температуру.
– Це погана земля, – серйозно сказав він. – Тому нас і поселили тут. Раніше люди не жаліли таких, як ми.
– Що? – зіщулився Мир.
– Коли з Кирилівського монастиря зробили лікарню, – напружено пояснила йому Марійка, – тут були такі жахливі умови, що її ім’я стало іменем умовним. Київський вислів «Загриміти в Кирилівку» означав потрапити в біду. За великим рахунком, хворих просто звозили сюди помирати.
– Тут лиха земля. – Митя подивився на неї. І те, що він ненормальний, можна було зрозуміти з самого виразу очей, блакитних і не замутнених жодною із земних турбот, простодушних, як у тварини.
– Той, хто побудував цей будинок, сам утрапив у нього.
– Напевно, він має на увазі інженера Геншвенда, – переклала Мирові Марійка. – Геншвенд будував нові павільйони для лікарні. А в результаті сам помер у божевільні – в одному з тих павільйонів, які проектував. Така іронія долі.
– І як ти все це пам’ятаєш? – щиро здивувався Мирослав.
Несподівано йому стало легше. Марійка не збиралася йти! І, прислухавшись до зацікавлених інтонацій її голосу, його серце трохи заспокоїлось і тимчасово повернулося назад.
– Тобі теж дядько Киря розповідав? – простодушно спитав Марійку Митя. – І про художника, який малював нас, а потім став, як ми… Розповідав? – Він нетерпляче смикнув її за рукав.
– Врубель? – Марійка подивилася на Мира.
– Він реставрував фрески в Кирилівській церкві? – невпевнено продемонстрував історичну освіту той.
– Так, – заохочувально закивала Марійка. – Є версія, що для фрески «Зішестя Святого Духа» на хорах Врубель робив ескізи апостолів із мешканців Кирилівки. А наприкінці життя теж з’їхав з глузду. І до речі, страшенно боявся, що його помістять саме сюди.
– Природно, позаяк тут були такі жахливі умови.
– Ні, на той час умови були вже нітрохи не гірші, ніж у будь якій іншій лікарні.
– Ти просто кладезь, – захоплено всміхнувся Мир.
– Схоже, не лише я. – Ковальова перевела погляд на підозрілого всезнайка, який міг би проводити екскурсії у своєму власному своєрідному закладі.
– І наш лікар, – радісно повідомив її Митя, мабуть, визнавши в ній ідеального співрозмовника, що розуміє його з півслова. – Не дядько Киря, інший. Він теж тепер такий. Тому що ця земля – лиха!
– Тому що тут лежить скарб? – обережно спробувала промацати його Марійка.
Той закивав і мовив із дитячою статечністю:
– Золото – це сила, а велика сила не може бути доброю.
– А ти знаєш, що тут сталося?
– Так, – кивнув він знову.
– Тут нещодавно загинула дівчина, – делікатно почала Ковальова.
– Так. – Митя сумно опустив очі. – Я винен. Я не хотів цього.
– У чому ти винен? – миттю відреагував Красавицький, опускаючись на траву перед ним.
– Я не хотів, аби вона помирала, – жалібно проплакав Митя, дивлячись собі в пупок. – Але вона померла. Тому що я її не любив. Вона мені сама сказала це… І покликала мене. Але я був поганим. Я не хотів!
– Оп па! – сказав Мир.
– Он вона! – рука Миті з викинутим уперед вказівним пальцем полетіла на церкву, і Марійка й Мир різко обернулися, на секунду повіривши, що і справді побачать там зараз мертву Риту в скривавленій сукні.
Але побачили тільки величезного та похмурого чорного ворона, що проходжувався по сірих сонячних плитах біля замкнених дверей Кирилівської церкви.

* * *

На стіні кабінету висів старий, намальований гуашшю плакат, іще радянський, судячи з квадратно вохрових облич лікаря і лікарки у позі легендарних «Робітника і колгоспниці», що піднімали над головами медичну чашу зі змією. Поряд із ними мирно сусідила плейбойного вигляду естрадна співачка, теж уже добряче обшарпана по краях.
– Про що ви хочете дізнатися? – спитав їх черговий лікар, тривожно косуючи очима на дві довгі зеленуваті купюри, що перекочували на його стіл із задньої кишені Мирослава.
Марійка поділяла лікарські почуття: в її сім’ї такі гроші не прописувались і навіть ніколи не приходили в гості, й, побачивши їх, вона відчувала дивну суміш тривоги та боязкої неприязні.
– Ви ж дядько Киря, чи не так? – поцікавився Мир.
Лікар Кирило Снуровський стривожився ще більше й ледве помітно кивнув. Здається, візитери лякали його.
– Не знаю, чи дивитеся ви телевізор…
– Дивлюся, – швидко уточнив лікар. У нього було білясте й білоброве обличчя невдахи з позбавленими віку рисами, яке зовсім не запам’ятовується. йому могло бути тридцять або сорок. – Я бачив вас. Ви – Красавицький. – Він вимовив прізвище відвідувача, обережно перебираючи язиком кожну літеру, мовби не міг зрозуміти, яка вона на смак.
І Марійка зрозуміла: він боїться не її, а Мира. І не зрозуміла, чому ж тоді він погодився зустрітися з ними, ледве тільки охоронець на вході назвав йому по внутрішньому телефону це застрашливе прізвище.
– Виходить, я можу не пояснювати, – вкритий пилом відвідувач зображував стриману посмішку, – в якому… ммм… непевному стані я перебуваю нині. Я, звичайно ж, розумію, вам немає ніякого сенсу накликати на себе неприємності. Адже якщо з’ясується, що хтось із ваших хворих… – Мир демонстративно пропустив кінець речення. – Але і ви, гадаю, розумієте теж: моя проблема значно неприємніша за вашу. Мене підозрюють у вбивстві. І ваша допомога для мене дуже дорога. Практично безцінна!
Психіатр скривився, без зусиль розшифрувавши більш ніж прозорий натяк, і забарабанив пальцями по купюрах, не кваплячись, проте, їх прийняти.
– Іншими словами, – незадоволено перепитав він, – ви хочете дізнатися, чи не міг учинити ці вбивства хтось із моїх пацієнтів?
– Їм же дозволено гуляти територією лікарні?
– Удень, а не вночі, – уточнив Кирило Снуровський.
– А на ніч їх замикають? Чи приголомшують снодійним? – зухвало поцікавився Мир.
Підборіддя лікаря неприязно поповзло вперед.
– Ми не приковуємо своїх підопічних до ліжок, хоч що б там про нас вигадували! Звичайно, з поміж них є і буйні, і саме вони якраз не могли вийти звідси ні під яким виглядом. Але два останні вечори тут, пробачте за поганий каламбур, була справжня божевільня. Масовий напад істерії. І міліції, – холодно уточнив лікар, – про це чудово відомо. Багато пацієнтів посхоплювалися з ліжок, намагалися сховатися, втекти…
– І як ви це пояснюєте? – щиро здивувалася Марійка.
– Коли справа стосується людського мозку, ніхто й ніколи не зможе пояснити вам нічого до кінця, – з апломбом прорік Кирило Снуровський. – Нирки, печінка, серце, кишківник – прості та зрозумілі роботяги. Навіть якщо з діагнозом наплутаєш, так патологоанатом розбереться…
Мир ввічливо посміхнувся бородатому лікарському жарту.
– А розум – Бог! Вічна загадка! – Лікар, схоже, осідлав улюблену ідею фікс і помчав на ній щодуху. – Хто мої пацієнти? Хто вони? – жваво запитав він. – Одні вважають їх одержимими бісами, інші кажуть, що блаженні ближче до Бога. До революції людей не від світу сього шанували як святих і пророків. Ви, певно, чули про куренівського хлопчика?
– Ні. – Про таке не чувала навіть Марійка.
– І відомий московський чудотворець Іван Корейша – теж жив у божевільні. А «київський Корейша» – юродивий Феофіл – передбачив Миколі I поразку в Кримській війні! Як це накажете пояснювати? Як? Особисто мені здається, що ці люди – схожі на тварин! Не в гіршому сенсі, – суворо затряс пальцем він. – Просто, хоч би як людина хизувалася своєю перевагою, коли мова заходить про тваринну силу, тваринну інтуїцію, магнетизм, сексуальність, ми відразу згадуємо про нашу кровну спорідненість із тваринами. І ви знаєте, що такі люди, – Кирило Снуровський явно уникав слова «божевільні», – бувають надзвичайно хитрі і здатні обвести навколо пальця будь якого здорового і розсудливого. Вони наділені величезною силою, якої не мали до хвороби. Коли хоч би й той Митя входить у раж, із ним не можуть впоратись і три санітари! І точно так, як і тварини, передчуваючи пожежу, що наближається, ще до того, як їхній нюх почує запах гару, вони здатні уловлювати зло – якісь незрозумілі й невідчутні для нас хвилі. Іншого пояснення я не бачу!
Марійка і Мир мимоволі переглянулися.
– Якщо я вас вірно зрозумів, – підвів підсумок Красавицький, – через ці нез’ясовні хвилі ваші хворі дві ночі бігали по лікарні, й ніхто не може поручитися, що той чи інший…
– І що, пробачте, вам дає це теоретичне припущення? – з викликом перервав його лікар. – У Києві знайдеться не менше мільйона людей, які теоретично могли бути в цьому місці зараз. А діагноз моїх підопічних – це ще не мотив.
– А звідки ваш пацієнт Митя так добре знає історію Павловської лікарні? – пішов на війну Мир.
– І церкви, – вставила свої п’ять копійок Марійка. – І про скарб.
– Який скарб? – лікар неприємно посірів. – Я просто намагаюся розвивати їх. Вони не мусять почуватися неповноцінними…
– І тому ви розповідаєте Миті про інших, шанованих божевільних. І про те, що з таких, як він, малювали апостолів. А заразом і про скарб гетьмана, і про лиху землю. – На обличчі Мира виписалося виразне презирство.
– Який скарб?! – обурився лікар. – Я вас зовсім не розумію!
– Скарб гетьмана в Кирилівських печерах, – боязко пояснила йому Марійка. – Вважається, що Мазепа закопав його там.
– Я про таке не чув. – Кирило став підкреслено професійним і діловим. – А отже, мій пацієнт теж. Він не читає книжок сам.
– Але він сказав нам… – заперечила Ковальова.
– Сказав чи відповів на ваше запитання? – скептично гмикнув Кирило Снуровський.
– Він знав убиту дівчину, – устряв Мир.
– Він так і сказав: «Я знаю вбиту дівчину», чи ви запитали його про це, і він одразу почав каятися? До вашого відома, у Миті всього рік тому померла мати. Що він казав? «Я винен. Я не хотів, щоб вона помирала. Я – поганий»? Він постійно повторює це.
Лікар раптом рішуче висунув шухляду столу і змахнув туди гроші Красавицького.
– Знайте, за Митю я можу поручитися головою, – переконано заявив він. – Мені абсолютно точно відомо, що вчора вночі він не виходив із лікарняного корпусу. Хоч я і не сумніваюся в тому, що ніхто із слідчих не сприйме ваші припущення серйозно. Життя – не американський трилер, молоді люди.
– А чому ви так захищаєте його? І чому він називає вас дядько Киря? Він вам хто? – підозріло спитав Мир. – Він ваш…
– Ні, не син, – вгадав його підозру Кирило. – І навіть не родич. Він син жінки, яку я кохав. Його рідний батько відмовився від нього і від неї теж. Втім, зараз він, здається, розкаюється.
– А як його прізвище?
– У Миті прізвище його матері – Васильков. Пробачте, але мені здається, я більше нічим не можу вам допомогти! На все добре, – різко промовив він, підводячись.
І в результаті цієї бесіди Марійка, виходячи з лікарні, переживала вкрай спірні відчуття.
Із одного боку, звичне для неї відчуття провини, з другого – булькаюча й неприємна недовіра.
Із одного – лікар пояснив їм усе буквально на пальцях. З другого – сам виявив свою неприкриту зацікавленість у недоторканності Миті.
Із третього – їй подобався ясноокий Митя Васильков, і вона не могла повірити… Просто не могла!
Із четвертого – зовсім заплуталася.
– Ну, що скажеш? – запитав її Мир, який відчував зараз лише одне: «Тільки не “мені потрібно додому”! Нехай залишиться. Благаю!»
Вони сіли на лікарняну лавку, і Ковальова скорботно втупилася в шкарпетки своїх допотопних кросівок, у яких бігала на фізкультурі ще в школі. Серце Мира схвильовано завовтузилося, немов готуючись до стрибка.
– Не знаю, – видушила вона, роздумуючи. – Припустімо, лікар прочитав йому щось не те, і в Миті з’явилася маніакальна ідея, – спробувала вона, як завжди, розкласти все по місцях. – Припустімо, він міг вийти вночі і знав, як відімкнути церкву, – він же постійно там крутиться, міг навіть викрасти ключа… Припустімо, він зустрів Риту, яка прийшла до тебе на побачення.
– На зустріч, – спішно поправив Мир, – яку призначили Ліда й Женя.
– …і вбив її, – не відреагувала на поправку Марійка.
«Та що я смикаюся? Вона вірить мені, вірить, – заспокоїв себе її наелектризований співрозмовник. – Вона ж закохана в мене з першого курсу. Це всі знають. Адже так?»
Так то воно так. Тільки логіка не працювала.
Кожним жестом він боявся їй не сподобатися!
– Але як одна людина, та до того ж божевільна, могла відвезти дядька Миколу до воріт Лаври? У Миті й грошей, напевно, немає, – засумнівалась Ковальова.
– Цього ми не знаємо, – апатично сказав Мир. – Він одягнений у такі ж речі, як у мене, а його «дядько» смикається, побачивши двісті баксів. Значить, Миті, скоріше за все, допомагає батько, що розкаявся. І батько не бідний. Знаєш що… – Він зняв із пояса мобільний і, натиснувши кнопку голосового виклику, покликав: – Кока!
Марійка подивилася на нього питально докірливим поглядом. Серце Мира зробило кульбіт.
– Більше нікого попросити, – забелькотав він. – А я не зможу. Лікар мене вже знає. – Слухавка нарешті відгукнулась, і Мир гаркнув занадто грізно: – Це я! Зараз повертаєшся в Павловку і знайомишся з якою небудь медсестрою з психвідділення корпусу… Не бачу номер. Тут пам’ятник і клумба. Так, він. Твоє завдання: з’ясувати, хто відвідує пацієнта Дмитра Василькова, на якому він тут становищі, що робив і говорив останні два дні, де був дві ночі. Зрозумів?
Марійка відчула приплив задушливої нудоти: їй здавалося, що Мир мусить розпрощатися з її насильниками назавжди, гидувати навіть перемовитися з ними словом. І вона судомно перебирала в думці інші, альтернативні способи прояснити істину – але їх не було. Хіба що підіслати Дарину до медбрата. Тільки де зараз ця Дарина? Вона може з’явитися тільки до вечора, а на той час сатаністи – уб’ють іще одного…
Чи не сатаністи, а божевільний із васильковим прізвищем і очима, здатний «обвести навколо пальця будь якого здорового та розсудливого» і, ввійшовши в раж, пересилити трьох санітарів?
– Напевно, ти маєш рацію, – розгублено сказала вона своїм запорошеним кросівкам.
– Ні. Я не маю рації! – Мир несподівано змінився в обличчі.
Він забув! (Він забув, що ще не любив її тоді!) Цей покидьок торкався йОГО дівчини! Чи допомагав другому покидьку… І від цього високовольтного спогаду потилиця Мира розплавилась і загула, а очі заскляніли від каламутної ненависті.
– Я все скасовую! – Його великий палець уже відстукував повідомлення. – Я сам. Я зможу. Я мусив убити його на місці. Я не розумію, чому я…
– Стій! – Марійка невміло вирвала телефон із його рук. – Не треба, Мире, це мої образи. Але ти маєш рацію, дамо йому шанс. Ну, зробити щось… виправитися.
– Виправитися? – заволав Красавицький. – Та ти що? Я – псих! Я мусив убити їх обох!
– Ні, – похмуро сказала Марійка, – ти мусиш знайти вбивць Рити й дядька Миколи. І Килини, – додала вона.
– Якої Килини? – стих її псих лицар.
Ковальова незадоволено зіщулилася, розуміючи, що проговорилась.
– Добре, – видихнула вона, помовчавши, – я маю тобі дещо розповісти. Але боюся, ти мені просто не повіриш.
Мир помовчав і пригнічено зітхнув їй у відповідь:
– А ти повіриш мені, якщо я скажу, що кохаю тебе?

* * *

– Привіт! Ти не мене, випадково, шукаєш?
Рудий обернувся і схвально гмикнув.
Землепотрясна йшла до нього легковажною ходою від стегна, ніжно кутаючись у яскраво червоне пір’я. Розумна шуба мала всього один ґудзик, й із за її країв виглядав ненав’язливий краєчок короткої спідниці та кокетливе, засмагле черевце м’яч. Сніжно білі африканські коси до пояса розсипалися по плечах…
– Ну, ти зірка! – Це було приємно. – А мені сказали: тебе звільнили.
– Та я сама пішла! – Чуб норовисто струсонула білою гривою.
– Ага, я бачив, – розсміявся він. – Помчала зі сцени так, що всі очманіли. А я думав, ми поспілкуємося – спеціально заради тебе прийшов. Чого ти тоді так рвонула?
– Знаєш, тут така спека… – Дарина з царственим виглядом умостилася на сидінні «сонячної колісниці» (грубого двоколісного воза, що вже очікував вечірніх клієнтів) і великорозумно обернулася до продуктивного кавалера правим профілем. – Ти повіриш, коли я скажу, що стала відьмою?
– Ти? – Він увібрав її поглядом, таким відчутним, що Дарині здалося: рудий на секунду втягнув її в себе, а потім обережно поставив на місце. – Легко!
– Ні, я серйозно… – мовила вона повагом. – Ти взагалі знаєш, що в Києві діється?
– Звичайно, знаю, – став він серйозним. – Сьогодні о п’ятій ранку на Оболоні будинок розвалився. Добре ще, що люди не постраждали. Він, на щастя, нежилим був, там супермаркет відкривати збирались. А вночі Володимирський згорів…
– Володимирський? Це де?
– На бульварі Шевченка. Знаєш, великий такий і куполи сині в зірках.
– У зірках? – округлила очі Дарина. – Згорів! Цієї ночі? Як? – І несподівано засмутилась: а як могло бути інакше, якщо Катя, що відповідала за третій вогонь, валялася в цей час у тупій і безпорадній непритомності?
– Та не сильно, – втішив її хлопець. – Розписи ніби не постраждали. І пожежа дивна якась. Зовні все так палахкотіло, годину загасити не могли! Вогонь із усіх вікон – у новинах показували. А потім з’ясувалося, що всередині все ціле: лише свічки розплавилися, килимова доріжка згоріла, занавіски там усякі на іконах. Але якщо вони згоріли, мусили ж би й ікони згоріти. А ті цілі! І розписи теж. Навіть не закіптюжились. Кажуть, Боже диво. До речі, – всміхнувся він, – Володимирський узагалі фартовий. Знаєш, що його у війну наші ж бійці замінували? Збиралися висадити в повітря, як і Успенську, щоб ворогам не дістався. А розміновували німці. Такий фінт.
– І слава Богу! – емоційно видихнула Дарина, вмить позбувшись незвичної та нелогічної провини, що неждано наринула. (Звичайно, собор стояв за два кроки від музею, але, з іншого боку, звідки їм було знати? І до слова, про музей…) – А те, що дві ночі підряд сатаністи приносять жертви в церквах, ти знаєш? – ненав’язливо підсунула йому пастку вона.
– У курсі, – кивнув рудий. – Спочатку там труби прорвало, а потім я сам знайшов під землею їхнє капище.
– А що ти там робив? – роблено здивувалася Землепотрясна.
– Я тоді там працював, аварію ліквідовував, – посміхнувся він.
– Тільки не кажи мені, що ти слюсар водопровідник! – грайливо проспівала Дарина, дивлячись на нього, як на солодкий пряник, виставлений у центрі святкової вітрини.
– А що, коли слюсар, то вже й не підійду? – підчепив її пряниковий кавалер.
– Це мені без різниці. Я – не така! – з гідністю мовила вона. – Тільки відколи це сантехніки займаються організацією виставок?
– Звідки ти знаєш?
– Я все про тебе знаю! – загадково прорекла Чуб.
– А, по телевізору бачила! – здогадався рудий. – Гаразд, скажу… – Кавалер зробив зневажливу козячу морду. – Батько мій (морда явно адресувалася йому), вважай, другий мер Міста. Типу, тіньовий.
– В Омельченка, чи що, працює? Сірим кардиналом?
– Ну, на зразок того, – наново зморщив незалежний ніс «кардинальський» син. – Він і мене чиновничати прилаштував. Виставки, заходи всякі. Бачила б ти мене в краватці!
– Ну і? – поквапила розв’язку Дарина.
– Ну а я з ним посваривсь і в піку йому пішов у аварійники!
– Це по нашому! – зраділа Землепотрясна. – Я ж теж із матір’ю погиркалася. Три місяці тут у гримерці прожила й додому ні ногою!
– А я, бачиш, не такий цілісний, – із жалем мовив хлопець. – Мене тільки на добу й вистачило. Ні, не через роботу… Я не татусів синок і не мазурю на паркеті. Просто не люблю початі справи валити. А якби я не повернувся, виставка б ця тазом накрилася.
«От усе й пояснилося! Такий хлопець – космос! – ошаліла від захвату Чуб. – А якщо? – Вона обережно намацала в кишені заповітний вузлик. – Щоб напевно!»
– Слухай, а тебе, часом, не Сашком звуть? – промурчала Дарина.
– Чому Сашко? – оскалився він. – Ти тільки по Сашках, чи що? Ну, тоді пробач, я – Ян.
«Бля! Навіщо я залишила Мусі кока колу?!»
– Гаразд, пішов я, – заявив він несподівано.
Серце ніби перетягнули гумовим джгутом – до такого повороту Дарина була зовсім не готова.
Вона вже зібралася прожити з ним залишок життя.
Чи хоч би сьогоднішнього дня…
Ян пружинисто звівся на ноги і обтрусив пісок зі своїх світлих брюк.
– Ну, прощавай, – байдуже кинула Чуб, дивлячись на нього скривдженими очима, що категорично відмовлялися набрати гордого та незалежного вигляду.
– Може, перетнемося ближче до вечора, – всміхнувся він їй.
Джгут ослабнув.
– Коли? – збадьорилася Дарина.
– Не знаєш, що тут сьогодні таке буде? – вказав рудий на купальські вогнища, які оточували прикрашене стрічками сухе дерево та опудало в чорній рясі.
– Купала. Свято. Це я придумала! – не забула похвалитися Землепотрясна.
– А я думав, ти молодша мінімум років на п’ятсот! – підколов її він. – А це ще що? – кивнув кавалер на Краду з лялькою.
– Опудало Інквізиції! Наша відповідь Чемберлену! Раніше на Купала відьму Марену спалювали, а ми інквізитора. За те, що спалював відьом!
– Креативно, – заохочувально гмикнув він. – Тільки вони спалювали не Марину, а смерть.
– Марену.
– Один біс. Але доки горить Марина, смерті нема.
– Що?
– Може, біля багаття й зустрінемося? Коли початок?
– О десятій. Тільки я ж тут більше не працюю…
– Нічого, я тобі квиток куплю! – весело пообіцяв він. – А ти змію мою носиш?
– Звичайно! – ткнула вона пальцем у дротяну рослинність на своїй шиї. – Я взагалі її ніколи знімати не буду! – експансивно присягнулася Дарина Чуб.
– Точно?
– Так.
– Значить, побачимося на шабаші?
– О’кей. Біля входу. О пів на дванадцяту. Раніше тут нічого цікавого не почнеться!
Рудий кавалер кивнув і, пославши Дарині багатообіцяючий поцілунок рукою, попрямував геть.
«Мамо рідна…
Він ішов занадто швидко, він був уже біля воріт у клуб.
…нас же запросили сьогодні на шабаш!!!»
– Почекай! – заволала вона. – Я не можу! Яне! – Вона рвонула за ним і, похитнувшись, звалилася з двоколісної «сонячної колісниці». Впала на карачки на пісок. Схопилась і побігла знову. Але коли Чуб домчала до двох різьблених стовпів, які підтримують залізну хвіртку, на дорозі вже не було нікого.

* * *

У дверях магазину «Сафо» Катерину Дображанську наздогнала стривожена продавчиня з Катиним костюмом у руках:
– Жінко, ви забули в примірювальній.
Жінка обернулася. На ній була біла сукня – проста й така, що здавалася зухвалою в поєднанні з синяво чорним, озвірілим волоссям, випущеним на волю з тугого вузла.
– Я не забула – я залишила. Він мені більше не потрібний.
У жінки були брови, що летіли до скронь, а в темних, без дна, очах таїлася така сила, що, зіткнувшись із нею поглядом, продавщиця раптом запаморочливо повірила: «У цьому житті можливо все!», навіть не намагаючись усвідомити, що воно «все», бо «усе» було саме «усім» і включало так безмежно багато, що це можна було перераховувати до скону віків.
Вона просто завмерла, дивлячись на горду спину, що віддалялась, і подумала: «Яка жінка! Яка жінка…» – зовсім без заздрості, тому що, по перше, буває на світі краса, заздрити якій просто нереально, залишається здивовано хитати головою: буває ж таке! А по друге, тому, що коштовний за ціною костюм, куплений у їхньому ж магазині всього два тижні тому, був якраз її розміру, й ніщо не заважало їй поставити після «я залишила» не крапку, а значущі три крапки, що означали: «вам».
«Яка жінка! – подумала та втретє. – Вона як… Як…». – Вона так і не змогла придумати, як що.
Водій Гена стояв біля машини, схвильовано докурюючи зморщений бичок. Бичок упав. Гена нервово й недовірливо витягнув шию, намагаючись повірити в реальність того, що відбувається.
– Що, не схожа? – усміхнулася Катя, знаючи: той жорстоко відучений заговорювати першим.
– Ні і, – очманіло мовив він.
Вона була не схожа ще зранку, і стала зовсім не схожа, коли вийшла з будинку № 1, із важким пакетом у руках, пляшкою кока коли під пахвою та безтурботним примруженим щастям на обличчі – такі обличчя бувають у людей, що сидять у шезлонгу на пляжі, десь далеко далеко від свого справжнього життя, і безтурботно мружаться на океан, який іскриться сонцем.
– У мене тут велосипеди, – нагадав він їй, заздалегідь горблячись у передчутті чергового прочухана.
– Велосипеди? – легко відреагувала Катерина Михайлівна. – Вони мені більше не потрібні. Залиш у під’їзді. Не треба, – присікла вона спробу прийняти з її рук важкий пакет. – Я сама.
Його монолітна хазяйка розпалася на фрагменти, що не стикуються між собою: звичні губи, що віддають зовсім не звичні вказівки, звичний костюм, що згинається в незвично м’яких рухах, звичні, незвично ніжні риси. І знову склалася воєдино в абсолютно нову й абсолютно не Катерину Михайлівну – викувану з чорного металу й начинену гримучою сумішшю жінку, навколо якої мовби пролягало заміноване поле.
До тієї, колишньої, міг підійти без страху тільки сапер. Здавалося, вона сприймає за образу вже сам факт, що хтось посмів помітити, яка вона гарна.
До цієї…
– Ви страшенно гарна! – сказав він дивно боязко й покаянно, раптом засоромившись своїх колишніх, безсторонніх почуттів до неї. – Дуже!
Звичайно, він завжди знав: вона гарна, але це знання було швидше теоретичним і раптом перестало бути знанням і стало почуттям, що накрило його з головою. Бо вона перестала бути смертельно гарною крицею, занесеною над його головою, а стала…
Він не знав, як сказати.
Знав лише, що відчував те саме, коли, три роки тому, вирушив із сім’єю в Америку до матері дружини й побачив своїми очима Ніагарський водоспад. Велетенський. Притягально страшливий. Страшенно прекрасний. Водоспад, який міг би поглинути тебе, як тріску, і однаково залишитися найпрекраснішим водоспадом, який не можна зненавидіти. Бо, дивлячись на нього, ти апріорі визнаєш за ним право на твоє вбивство.
– Гарна? Невже? – Хазяйка грайливо всміхнулась і, не дочекавшись, поки він відчинить двері, сама забралася в машину.
Гена розгублено подивився на злий шрам на її голій руці, що ще не зарубцювався до кінця, – він ніколи не бачив його раніше, але подумав зараз, що лише цей шрам і залишився від ненависної та ненавидячої Катерини Дображанської, немов уся її суть раптом сховалася в нім, стала ним – кривою й червонястою щілиною колишнього болю.
– На Хрещатик, у «Шато де Флер». Потім поставиш машину біля клубу й можеш їхати додому. Ти мені більше не потрібний.
– Зовсім? – перелякано спитав її він.
– Сьогодні, – розсміялася вона. – Відпочивай.
І здивувалася, несподівано усвідомивши, що він не дратує її, як завжди, а веселить своїм безвірним, осліплим поглядом.
Вона не пішла всередину кафе. Сіла у плетеному кріслі на вулиці й замовила собі апельсиновий фреш та пачку сигарет, хоча кинула палити кілька років тому. Без причин – щоб укотре довести: у неї немає звичок, є лише рішення. Але зараз ці колишні спроби довести собі власну крутизну здались їй смішними.
Змучена самовдосконаленням, колишня Катя канула в Лету. Катя ліниво сперлася ліктем на стіл і, злегка нахиливши голову, «поставила» на долоню перетнутий двома довгими балконами будинок № 15 на протилежному боці Хрещатика.
«Іменем Отця мого…» – почала вона про себе. І від відчуття, що досить вимовити ще двадцять три слова, і цей ошатний восьмиповерховий будинок із п’ятьма кокетливими кокошниками мансард і дорогим скляним магазином унизу, що зайняв козирне місце між Пасажем і метро «Хрещатик», покірно складеться сам собою, покриваючи сотні людей, що уявляють себе вільними, – всередині стало просторо і нескінченно.
Двадцять три слова. Всього двадцять три слова! А скільки ще тисяч слів чекають її в книзі істинної Влади!
– Ваш фреш і сигарети.
– Принесіть келих мартіні. Б’янко.
– І приплюсуйте до мого рахунку, – пролунав рівний чоловічий голос.
Катя повільно повернула голову, вже складаючи губи перед глузливими грубощами на адресу надмірно самовпевненої жертви її краси, але побачила над собою двоє блідо блакитних очей і від несподіванки буркнула здивовано й безглуздо:
– Ви гадаєте, вона може відняти?
– Я гадаю, вона може помножити, – всміхнувся блондин без натяку на веселощі.
Його рука з блакитноокою каблучкою запобігливо піднесла їй запальничку. І прикурюючи, Катя заінтриговано заглянула йому в вічі – там була завірюха, відчужена й абсолютно бездушна до її очей і обличчя.
– Ми ж, здається, зустрічалися, – сказала Дображанська, хоч сказати це мала зовсім не вона, а той, хто нахабно нав’язав їй своє сусідство. – В «Центръ колдовства». На Подолі. А ви туди причину знімати приходили? – сказала вона в’їдливо.
Дивно: вона раптом перестала почуватися всесильною.
– А ви, – елегантно посміхнувся він, – напевно, хотіли навести її на ворогів? Упевнений: у вас це вийшло.
Катя подивилася на нього спідлоба, намагаючись розшифрувати небезпечні слова, але у блондина був непроникний вигляд людини, що лише ввічливо підтримала чужий жарт.
– А ви займаєтеся організацією виставок?
– Ви вже знаєте? – ніскільки не зніяковів він.
– Я все про вас знаю, – парирувала Катя. – Навіть те, що за сумісництвом ви лагодите труби, що прорвалися.
– Я – труби? – Альбінос запитально звів сріблені брови. – Пробачте, я вас не розумію.
– Тільки не робіть здивоване обличчя, – несподівано розсердилася вона. – Позавчора я познайомилася з дівчиною в «Центръ». Вона була в черзі за мною. І вона сказала: ви працюєте з її батьком. А батько її ліквідовує повінь на Фрунзе.
– Он воно що… – Зимові очі блондина вкрилися зсередини інеєм. Але, на Катине розчарування, він здавався скоріше спантеличеним, аніж викритим. – Значить, він лагодить труби, – нестерпно нудотно озвався альбінос. – Втім, чого я дивуюсь?
– Хто він? – недовірливо уточнила Катерина.
– Мабуть, мій брат.
– Тільки не кажіть, що він ваш близнюк! – остаточно перестала вірити йому вона.
– Лише зовні, – заспокоїв її блондин. – В усьому іншому він – моя повна протилежність. Я не бачив його вже багато років, – він у задумі надув губи і, немов зважившись на щось, вийняв із кишені сорочки золотий паркер, черкнув на серветці сім цифр і підсунув їх до Катиної руки. – Знаєте, якщо вас не утруднить, передайте йому через вашу знайому. Не думаю, що він зв’язуватиметься зі мною. Але в житті буває все.
– Боюся, я не скоро її побачу, – відмовилася Катя, здивована тим, що версія про близнюка раптом перестала здаватись їй неправдоподібною.
– Та мені й не горить, – байдуже уточнив він. – Самі знаєте, в мене й без нього доволі проблем.
– Звідки мені знати про ваші проблеми? – гордовито пирхнула Катерина.
– Але ви самі сказали… Пробачте, я гадав, ви бачили в новинах. Сьогодні вночі хтось намагався вкрасти «Богатирів» Васнецова. А позаяк виставку організував я…
– Ах, це… Ну і що? – мимоволі зацікавилася Дображанська.
– Загадкова історія, – похитав головою постраждалий організатор. – Але якщо вам цікаво…
– Так, звичайно.
– У музеї, природно, є охоронець, – докладно почав блондин. – Але він спав, незважаючи на рев сигналізації. Бригаді, що приїхала на виклик, довелося залазити в розбите злодієм вікно: той не відчинив їм двері.
– Його вважають співучасником?
– Його ледве розбудили, але так і не привели до тями, – припускають отруєння маловідомим газом. Але це повний абсурд, – зневажливо скривився оповідач, – тому що працювали не професіонали. Уявіть, злочинець тупо розбив шибку на першому поверсі, заліз, навіщось торохнув скло на картині і втік, уже через інше вікно. Ви скажете: він просто не встиг забрати полотно…
І Катя, яка нічого подібного говорити не збиралася, непроникно кивнула, знову відчувши себе на коні: знав би блондин, як тричі загадково все було насправді, відразу втратив би свою прохолодну розсудливість.
– Але він просто не міг встигнути, – продовжував просторікувати неінформований. – Дивно навіть те, що він устиг утекти, – міліція приїхала через лічені хвилини. Так чого ж вони домагалися? Чого хотіли ці дівчата?
– Дівчата? – відразу втратила свою прохолодну глузливість Катя.
– П’ятнадцять хвилин тому, – поділився блондин, – мене повідомили, що з’явився водій таксі, який підвозив уночі до музею двох панночок. Час збігається. Причому красуні викликали таксі додому, деякий час каталися по Місту разом із третьою подружкою, а потім попросили відвезти їх просто до Терещенка. Назвалися студентками театрального. Зовнішність у них, судячи з опису, і насправді колоритна, одна блондинка з африканськими косами до пояса, друга руда. Першу точно не сплутаєш! Міліція вже вирушила за їхньою адресою…
– Міліція?
Несподівано Катя зненавиділа свою нову сукню. У ній було незатишно й незвично, зовсім не так, як у її броньованих костюмах.
– Але навіщо студенткам театрального?..
– І справді – навіщо? – з натиском перепитав блондин, дивлячись на неї замерзлими очима. – Явно не для того, щоб украсти. Але тоді навіщо, як ви гадаєте? – Він втупився в неї, не блимаючи, ніби сподівався, що вона і справді дасть відповідь на його запитання.
– Звідки мені знати, – мовила Катерина.
І вслід за сукнею миттєво зненавиділа проклятого блондина, що звалив на неї цю, – таку непотрібну їй – відповідальність за дві непотрібні їй долі.
Тільки но вона дізналася, що в’язниця, яка загрожує Марійчиному батькові, – то лише істерична гіпербола її матері, і передбачливо повідомила Дарину, що зникає сьогодні внаслідок майбутнього поєдинку, Катя викинула двох своїх випадкових союзниць із голови, якщо не назавжди, то дуже й дуже далеко – за межі свого світовідчуття.
Але її відпустка урвалася несподівано і без попередження, тільки но…
«Міліція вже вирушила за їхньою адресою!» 
«Ідіотки! Ідіотки! Приїхати туди на таксі!»
Тепер менти знають їхню адресу, квартиру й телефон. Вони влаштують засідку і візьмуть їх без будь яких зусиль. Їх упізнає водій. І буде збіг Дарининих пальців із відбитками на вікні музею. І буде смішно навіть заїкатися про існування божевільного з ножем. Їм ніхто не повірить. І Марійка піде як співучасниця. І їй кінець, тому що, на відміну від Дарини, вона не виживе не лише у в’язниці – навіть у звичайному мавпятнику, де опиниться не пізніше ніж за годину. Адже…
«Міліція вже вирушила за їхньою адресою!» 
«От суки!»
Катерина Михайлівна Дображанська все життя вважала себе сукою рідкісної бездушності. Інші – теж, але вона була солідарна з ними і старанно підтримувала в цій думці – і їх і себе. Вона любила себе сукою й була переконана: бути сукою, якій наплювати на всіх і вся, зручно, вигідно і стерильно для душі.
Але якимсь немислимим дивом у її душі оселилася наївна студентка, яка була першою й останньою людиною, що намагалася зрозуміти, допомогти, підтримати її, не тому, що отримувала за це гроші, а тому, що вірила: «Катя – хороша». І окрім неї, хорошою Катю не вважав ніхто, включаючи і її саму. Але проблема в тому, що у присутності Марійки вона й сама починала відчувати себе якщо не хорошою, то як мінімум, не такою вже й поганою. І хоч як хотілося б їй зараз бути індиферентною та байдужою сукою рідкісної бездушності, вона нею зараз не була!
«Але що я можу вдіяти, якщо міліція вже поїхала за їхньою адресою?»
«Мене повідомили п’ятнадцять хвилин тому». 
П’ятнадцять!
Офіціантка нарешті принесла мартіні. Але Каті вже не судилося його пригубити.
– Втім, хоч які б цілі вони ставили, – вів далі її відчужений співрозмовник, – досягти їх вони не змогли. Але це ще півбіди – значно гірше те, що вони привернули до себе нашу увагу.
– Так, це з біса погано, – щиро погодилася з ним вона.
– До себе і до цієї картини, – голос блондина звучав десь на периферії її свідомості.
– При чому тут картина?
Катерина болісно намагалася згадати номер телефону на Яр Валу. 224… А далі? 224 12 22. Ні!
– Але це ж не просто картина – це три «Богатирі». І якби з ними щось сталося…
– Вам можна було б лиш поспівчувати.
«Може, 224 22 12? Марійка могла вже повернутися. 224 22 17? А міліція – ще не доїхати… Мене повідомили п’ятнадцять хвилин тому. 224 27 22. І в неї є лічені секунди!»
– І не лише мені, але і всім нам – Місту, країні, – переконано глобалізував проблему блідоокий.
– Гадаєте, це зіпсувало б наші стосунки з Росією?
Від напруження у Каті змокли долоні.
«224 72 27?»
«Ні! Ні! Ні! Все скінчено!»
– Є проблеми, які неможливо розділити на «наші» і «їхні». Хоч би тому, що коли в Києві жили три богатирі, тут теж була Русь. А те, що було, буде завжди, – незрозуміло відповів він, раптом стаючи підкреслено серйозним.
Катя знервовано витерла спітніли долоні серветкою й відкинула паперовий жмуток. Зігнута паперова пелюстка втупилася в неї чорнильними цифрами, що розтеклися. 311 72 21.
«224 72 21 – точно. Це їхній номер!»
– Пробачте, мені треба вийти, – підхопилася вона.
– Звичайно.
Катя квапливо сховалася за дверима кафе і, не зводячи очей із блондинистої потилиці у вікні дверей, спробувала додзвонитися до недолугої відвідувачки російського музею. Номер відмовлявся з’єднуватися. Блондин подивився на годинник, поклав купюру на скатертину і підвівся – скатертю дорога! Але той завмер. І одночасно з ним завмер і Катин палець, який набирав цифри. І ввесь Хрещатик, обрамлений дерев’яною рамою дверей, перетворився на один завмерлий і тремтячий стоп кадр.
«Що сталося?» – збентежилася Катерина.
І негайно дістала відповідь.
Червоною кулястою блискавкою по пішохідному Хрещатику промайнув шокуюче червоний мопед, на якому сиділа зовсім гола Дарина Чуб із жовто блакитним прапором у руках.
Катя витріщила безвірні очі.
– Дівчино в національному прапорі, зупиніться! – загугнявив на всю вулицю спотворений рупором голос.
За Дариною гналася міліція!

Розділ п’ятнадцятий,
що складається майже із суцільної любові 

Шервинський (співає): и будешь ты царицей МИРА!!!
З кінофільму «Дні Турбіних»

– Ну, що? – Сані стояв на терасі.
– Тримай… – Дарина вдоволено віддала йому шубу. – Що ти там запитати хотів, дорогою?
Вона уривчасто зітхнула, – спокушати Сані раптом зовсім розхотілося. Розхотілось і все! «От якби п’ятнадцять хвилин тому… А так виходить: тільки роззнайомились, і я відразу його зраджую… А раптом Ян дізнається?»
Утім, Дарину терзав аж ніяк не страх викриття – як одна з тих, хто переживає прикрощі винятково в міру їх надходження, вона ніколи не заглядала навіть на два кроки вперед – просто якось гидко здавалося робити це зараз, коли все так шалено прекрасно!
А прекрасне було шаленим, оскільки по дорозі від воріт до «сюди» Дарина встигла прийняти єдино правильне й запаморочливо святкове рішення, від якого в неї буквально перехопило подих:
Навіть якщо Київ провалиться крізь землю, вона однаково піде на побачення з Яном!
«Врешті решт, – осяяло її, – можна віддати Завзятій мопед і грошима. Катя мені позичить. Вона ж нормальна тітка!»
Сані приміряв шубу на себе, мовби перевіряв, чи не зменшилася вона в розмірі. Він любив свої речі й трясся над ними, й те, що він позичив їй свою коронну екіпіровку, було його особистим подвигом Камо.
– З чим тобі допомогти? – засяяла вона. – Хочу, щоб свято було землепотрясним. Ми з Яном сьогодні прийдемо сюди. Він мені квиток купить! Оце прикол!
– Явлення Анни Кареніної в гранд опера! – оцінив начитаний Сані. – Директора інсульт поб’є.
– Особливо коли я всі свої конкурси сама виграю! І приз зажадаю…
– …безкоштовний вхід на півроку. Він помре! Дивися, – простягнув він їй її власну книгу про народні свята, – Віталійович мені віддав. Але в тебе тут так начеркано… Я не зрозумів, навіщо нам намети?
– Курені! Головна фішка – для «пойдём, красотка, в нумера!» Зрозумів? Побачиш, до години ночі всі будуть зайняті. А що, дітей на Купала зачинати саме час…
– А хто такий Кочержник? І ось іще, що за ганчірки ми спалюватимемо?
– Де? – Дарина розгорнула купальський розділ і прочитала криво обведений олівцем абзац. Потім перечитала його знов і знов, і на третьому заході відчула, що планомірно непритомніє. – Це ж… Це… – залопотала вона. – Боже! Сьогодні!!!
– Ну звичайно, сьогодні, – здивувався її здивуванню Сані. – За годину вантажівка з папороттю приїде. Що мені з нею робити?
– Я сьогодні помру! – обірвала його Землепотрясна, не в змозі повірити в сенс своїх тремтячих слів.
– Я, мабуть, теж, – приречено зітхнув танцівник. – Я на собі все свято не витягну. Він з глузду з’їхав, що тебе звільнив. Сам собі западло влаштував.
– Ти не зрозумів, я помру насправді! – відчайдушно заволала вона. – Пробач, мені треба бігти…
– Але, Зем!
– О о о, хто до нас завітав! Зірка сумнівного щастя! – Воістину Завзята мала рідкісний талант з’являтися в найбільш непідходящий момент. – Алексе! Алексе, біжи сюди! – завищала цирульниця.
– Та не кричи ти! – гаркнула очманіла Чуб. – Я програла. Я все віддам. Увечері. Грошима. – Вона кинулася до виходу.
– Якими грошима? Звідки вони в тебе?
Наздогнавши, Завзята схопила Дарину за кисть.
Та неприязно вирвала зап’ясток і зробила крок до дверей. Звідкись тривожно запахло чадом.
– Алексе!!!
Перукарка вхопилась обома руками за Даринин одяг: спідницю і топ. Даринина спина сіпнулася геть…
– А й й…
Спідниця благополучно тріснула до кінця, повиснувши в руці Завзятої.
Чуб істерично ойкнула й сіла, прикриваючи рослинність між ніг залишками топа. Із за сцени з’явився довгожданий Алекс і завмер, широко роззявивши рота.
– Що, ніколи мене голою не бачив?! – розлютилася Землепотрясна.
Якщо не брати до уваги скромного клаптика стрингів, її улюблений купальник був анітрохи не більш цнотливим. Але охоронець чомусь приголомшено подивився на неї, повільно глитнув і заволав, захлинаючись деренчливим криком:
– Чьо ти з нею зробила, суко? Зовсім знахабніла? Та за такі речі пику бити треба! Чого ти до нормальної дівчини прикопалася?!
Дарина інстинктивно втягла голову в плечі перед криком у відповідь: за свій напад справедливості Алекс заслужив таку порцію злості, що краще тихо тихо відповзати.
– Господи, пробач мені, Даринко! – несподівано простогнала Завзята зі сльозою. – Я не хотіла! Сані! Сані, дай їй…
І тут, нарешті, Дарина побачила, що танцівник стоїть, немов уражений громом, тримаючи на долоні розв’язаний вузлик із присухою, забутий нею в кишені червоної шуби.
– Мені зле, – підломлено сказав він, поглядаючи на розсипчасту суміш. – Раптом так зле… Такий відходняк! Усе безглуздо. Плоско, – здається, він збирався заплакати. – Навіщо ви це робите? Навіщо? Невже ви не розумієте: без Землепотрясної клубу не буде! Вона справжня артистка! Вона зірка! Ви просто заздрите їй. Ви – обивателі! Добриво! Ви – гній, на якому ростуть такі квіти! – Він засунув руки в кишені шуби і, зігнувшись, звів їх до живота, ніби його корчило від болю.
Мабуть, його справді звали Сашком.
– Ми гній? – загрозливо почервонів Алекс. – Та якби не вона, я б тебе… Шубу дівчині дай! – стиснувши кулаки, він рушив на блакитного.
«Алекс! Він теж Сашко!» – очманіла Чуб.
– Даринко, візьми! Ці мужики… тільки битися. – Завзята раптом самовіддано задерла плаття, оголяючи ґудзикові груди, і застрибала, намагаючись вивільнити голову з отвору.
«Завзята, що, і Завзята?!»
– Як тебе звуть? – закричала Дарина.
– Саша, – скуйовджена голова виринула з плаття, цирульниця догідливо простягнула його їй.
– Що ти цирк влаштовуєш! – кинувся до коханки Алекс, мимохідь стягуючи з себе майку. – Дарино, візьми.
– Зем, на, на… – затанцював Сані, вискакуючи з шуби.
– Що тут відбувається? Чому ви всі голі?! – гримнув обурений голос.
У дверях стояв розлючений директор клубу.
Підлеглі завмерли: Алекс із голим торсом, Завзята в трусах, Дарина лише в черевиках «як у Джоні Деппа».
Сані ожив першим і, підбігши до Чуб, дбайливо накинув на неї шубу. Дарина вчепилася в неї, немов у рятівне коло.
– Пробачте, – пропихтіла вона, плутаючись у рукавах. – Олександре Вітал…
«Мамочко! Олександр!!!»
Вона очманіло втупилася в нього.
– Дарино, – прохрипів директор так, мовби в нього відразу пересохло в роті. – Ви повернулися?
– Чорта з два вона до тебе повернеться, жлобе! – верескливо заволав голубий. – І я йду! Я йду разом із нею! Ввесь мій балет!
– А я вже звільнився! – гаркнув охоронець.
– Дарино, але вам не треба йти, – зворушено мовив директор, зворушений власними словами: він тупо дивився просто себе, ніби ті були ганебними мильними бульбашками, що з незрозумілої причини випливли з його благопристойного рота. – Я можу навіть збільшити вам… вам… – Губи директора болісно напружилися, тужачись народити страшну й абсолютно неможливу обіцянку.
– Дарино, не йди, пробач мені! Це все я… – заголосила Завзята, кидаючись до неї, прохально зігнувши спину й широко розставивши руки, так, немов збиралась учепитися в Даринині коліна.
Чуб мимоволі відскочила вбік.
– Йди геть, суко заздрісна! – грубо відштовхнув коханку Алекс. – Як я тільки жив із тобою рік! Даринко… – рішуче зробивши крок до неї, він схопив Дарину за плечі.
Та перелякано хрокнула, стискуючись у грудку.
– Прибери від неї граблі, село! Котись до своєї жлобишки!
Сані з несподіваною ненавистю заїхав Алексу в живіт сильною балетною ногою.
Алекс упав на спину.
Завзята скрикнула.
Миттєво спітнівши, директор підбіг до Дарини, намагаючись відтіснити її в бік службових дверей.
Охоронець підхопився і, насупившись, пішов на танцівника.
«Зараз він зробить із нього…» – що саме Алекс зробить із Сані, Дарина не додумала, але виразно уявила собі перемішані з кров’ю, зламані риси друга, винуватого лише в тому, що позичив їй свою улюблену річ.
І тоді, підкоряючись лише натхненному інстинкту, вона закричала:
– Сашко! За мною! – І побігла геть, не бачачи, але відчуваючи тремтячими лопатками, як чотири тіла різко сіпнулися за нею, немов були прив’язані до її спини сталевими канатами. Чадний запах став іще відчутнішим. Вона чула: бійка урвалася не почавшись, і чотири Сашки мчать їй услід, забувши про міжусобну ворожнечу, об’єднані спільною вірою: «Вона покликала мене з собою!»
Вона впала на коліна, витягуючи ключі з під каменя, і вскочила в сідло.
– Да а ашо! – вдарив їй у спину хор із чотирьох знавіснілих од розчарування голосів, але вона вже в’їжджала на пішохідний міст.
«А Сані б зі мною однаково не переспав, – із незрозумілим вдоволенням подумала вона. – Він і полюбив мене виключно як зірку – Раневську й Пугачову в одній особі!»

* * *

Перша машина ув’язалася за нею відразу ж, як вона вирулила на трасу з кущів Олексіївського острова, названого на честь легендарного попівського сина. Водій «пежо» сигналив їй і махав рукою з вікна. Дарина знервовано поторкала дупу і акуратніше підіткнула під сідниці коротку шубу – ні, нічого не видно.
«Напевно, – з полегшенням зрозуміла вона, – я просто йому сподобалась!»
– Красуне, як тебе звуть? – крикнув той. Проте красуні було зовсім не до нього.
На мосту Метро історія повторилась.
– Дівчино, давайте познайомимось! – вивалився з вікна напіврозваленого «жигуля» якийсь спітнілий, усміхнений хлопчак із сумнівної якості зубами.
– Не хочу!
– А я дуже хочу! Дуже, дуже, дуже хочу… – заканючив він.
– Гей, чого до дівчини причепився? – рикнули на нього з сусідньої машини. – Дівчино, якщо він вас дістає… – грізно насупився лобатий хлопець із очима бультер’єра.
Але дівчина віртуозно обігнала обох, самовдоволено посміхаючись їхній реакції. Дорожній флірт був невід’ємною частиною Дарининого життя – до неї клеївся кожен десятий. Але видовище такої страхітливої краси, як голонога білявка в яскраво червоній шубі, з гривою волосся, що розвівається за плечима, мусило діяти на незміцнілі чоловічі уми крутіше, ніж червона ганчірка на бика.
У кінці моста її очікувала пробка.
Дарина зупинилася. Суворий блондин у сірому костюмі, що сидів за кермом «мерседеса», швидко застрочив щось на глянсовій візитці й мовчки простягнув її їй. Вигляд у нього був таким, наче він сам не розуміє, навіщо робить це.
– Жінко в червонім, ви неповторні! – розбещено проспівав голос ліворуч.
Дарина машинально поглянула на візитку:
«Олександр Стольников… Сашко? Ні, просто збіг!» –
І, пхаючи її в кишеню, виявила там розтерзаний вузлик із смердючою присухою.
– Гей, lady in red, давайте знайомитися! – наполягав нахабний лівий голос.
– Ви Сашко? – уточнила вона нервово.
– А як ви здогадалися?! – сторопів плейбой на червоній «шкоді».
– Дівчино, що це у вас за парфуми? – азартно принюхався хтось ззаду. – Навіть я відчуваю. Як вони називаються?
– Одеколон «Саша»! – істерично гаркнула вона, пришпорюючи мопед.
– А я теж Саша!
– І я…
– Дівчино, куди ви від нас тікаєте?!
Пробка розсмоктувалась, і з ризиком для життя амазонка завиляла між машинами, миттєво оглухнувши від обурених сигналів, а вирвавшись на Набережне шосе, роздратовано викинула з кишені смердючу ганчірку і вивернула шовкову підкладку.
Запах гару вдарив їй у ніс.
– Гей, шубко! – закричали із зустрічної смуги.
І Дарина з жахом побачила, як величезний танкоподібний джип «хаммер» розвертається, порушуючи всі правила, і переконано прилаштовується ззаду. За ним, звідки не візьмися, з’явився чахлий безжурний «жигуль» з ароматизованою ялиночкою під лобовим склом.
– Червона шапочко, я тебе з’їм! – заіржав спітнілий хлопець, оголяючи іржаві зуби.
Його вже обганяла червона «шкода»: обличчя плейбоя за лобовим склом було злим і азартним. Він ударив по керму – і його судомний гудок протрубив для Дарини, як мисливський ріг.
Землепотрясна невиразно застогнала і помчала по набережній, боячись оглядатися назад.
Ззаду нестямно сигналили. Огинаючи Поштову площу з Річковим вокзалом, вона помітила: за нею мчить уже цілий ескорт, п’ять чи сім машин. Зустрічні водії гальмували, округлюючи здивовані очі. Перехожі завмерли на тротуарах.
– Дівчино, а чого вони за вами їдуть? – наздогнав її страхітливий джип «хаммер».
– А ви чого? – перелякано пропищала Чуб.
І почула: за її спиною дві чи три машини з гуркотом врізалися одна в одну. Хтось закричав…
Вильнувши з переляку, бідний загнаний «поні» потрюхикав по Володимирському узвозу, що розтинав дві гори. Праворуч здіймалася Володимирська гірка, порізана нестерпно крутими підйомами цегляних стежин, які деруться до чавунного Хрестителя Русі та Чортової гори, що причаїлася поряд із ним. Ліворуч збігала вниз до Дніпра Олександрівська гора із захованим під нижнім пам’ятником Володимиру святим хрестильним струмком.
Ззаду було пекло.
«Хаммер» уперто висів збоку, прикриваючи Дарину своєю значною масою. Здається, тільки це й рятувало її від збожеволілого ескорту мисливців, що гнали її, як бідолашного русака. Нетерпляча плейбойська «шкода» спробувала обігнати стотисячний джип і в’їхала у випадкову «мазду» на зустрічній смузі. В істеричну какофонію врізалася далека міліційна сирена. Дві руді білки перелякано понеслися вгору по косогору Володимирської гірки. Запах гару не зникав. Він мчав за нею. Ним пропахла кожна пір’їна її шуби, і Дарину лякало відчуття, що мопед горить під нею, обпалюючи розжареними боками її голі литки.
«Але ж я викинула її! – подумки простогнала вона, знову засовуючи руку до кишені та з розмаху потрапляючи пальцями в шовкову діру. – Мамо!»
Чортова суміш з добавкою з обстрижених нігтів розсипалася десь під підкладкою!
Їй кінець.
Вони не відв’яжуться.
Боже, скільки ж у цьому Місті Сашків?
– Дівчино, вам допомога не потрібна? – кругле чоловіче лице стривожено дивилося на неї з джипа. – Що ви їм зробили?
– Допоможіть! Благаю! – зацьковано закричала вона.
Праворуч уже промайнув єдиний на Володимирському будинок № 1. На неї невблаганно насувалась Європейська площа, заповнена неповоротким безладним натовпом демонстрантів, які повільно стікали від Верховної Ради і збиралися продемонструвати себе на недільному Хрещатику. Багатолюдна демонстрація з прапорами і плакатами перекрила рух, заповнивши увесь круг. Угорі, на Грушевського, маячили машини, що застопорилися. На тротуарах рябіли волошкові сорочки міліціонерів.
«Боже! Зараз їх задавлять! Мої в’їдуть у них! Вони не встигнуть загальмувати!» – підстрибнуло в Дарининій голові, і перш ніж новоявлена Єлена Троянська встигла подумати ще хоч щось, вона відчайдушно зірвала з себе трикляту шубу і з силою відкинула її геть.
Пролунав виск гальм.
Мигцем озирнувшись, вона побачила: рогатий «хаммер» став упоперек дороги, перегороджуючи шлях іншим. Із за джипа вирулила машина ДАІ з синьою блималкою на даху і люто рикнула, одурівши, бачачи голу винуватицю злочину.
Мимохідь вихопивши з чиїхось рук опущений прапор, Чуб, проігнорувавши ближню Трьохсвятительську, помчала прямо – по пішохідному Хрещатику, маневруючи між переляканими мімами, торговцями повітряних куль, сім’ями і солодкими парочками, – сподіваючись, що даішники не зважаться давити людей. Загальмують. Відстануть. І вона втече від них по Прорізній, що плавно переходить у жаданий Ярославів Вал.
Чуб абияк обгорнулася полотнищем прапора.
«Мала рацію Марійка: не можна здуру відьмувати!» – запізніло вистрілила їй у скроню вбивча правда.
– Дівчино в національному прапорі, зупиніться! – прокричав посилений рупором голос ззаду. – Дівчино в національному прапорі, зупиніться!!!

* * *

– Ось ця квартира, – Марійка відсмикнула золоту плюшеву занавіску.
Її супутник зайшов до круглої кімнати вежі й збентежено оглянув позолочені книжкові ряди та камін із трьома мармуровими кішками, що підпирали вухами високу камінну полицю. Живих кішок чомусь не спостерігалося. На щастя, Миру було не дуже гаразд і без котів, які розмовляють.
– Я розумію, ти мені не віриш… – почала Марійка.
– Ні ні, – зачастив він, хвилюючись. – Не те щоб не вірю. – Мир схвильовано опустився на канапу. – Просто… Нумо ще раз усе по порядку. Ви прийшли в «Центръ Старокiевскаго колдовства на Подолъ» до такої собі Килини. Саме так її звали?
– Так, – кивнула Марійка Ковальова. – Незвичайне ім’я.
– І вона померла. Померла у вас на очах позавчора вдень?
– Так. Четвертого числа.
– І, помираючи, передала вам свою силу?
– Мабуть, – обтічно підтвердила Ковальова, згадавши, як Дарина назвала її «типу богатирем».
– А потім, – вів далі Мир, – якийсь К. Д. надіслав вам листа і запросив сюди. І ви зрозуміли, що стали відьмами.
– Києвицями, – з натиском виправила Ковальова. – Це не одне й те саме! Ми ніби захищаємо Київ…
У її словах не помітно було особливої впевненості.
– І ніби володієте ним?
– Так написано в книзі.
У своїй владі над чим би то не було Марійка була впевнена ще менше. Якщо вимога захищати перебувала бодай у зрозумілій їй категорії обов’язків, влада була поняттям, жодного разу не надіваним, і навіть нез’ясовна, але вже відчутна нею влада над Світом бентежила її значно більше, ніж тішила.
– «Київ володарює над вами, так само як і ви над ним», – продекламувала вона. – Але, може, це так, образний вислів.
Мир затряс головою, безуспішно намагаючись утрамбувати там об’ємну київську фантасмагорію.
– А потім ви побачили на небі три червоні вогні? – Вигляд у нього був абсолютно нещасний.
– Про це теж написано в книзі, – вибачливо пояснила вона. – І вогні кликали нас у Видубицький, будинок Терещенка і на Кирилівську гору, де вбили…
– Але чому ти думаєш, що Килину теж убили вони? Це ж нелогічно!
– Чому? – здивувалася Марійка.
– Тому, – досить було Миру вчепитися за цю тему, як він знову відчув під ногами рятівну твердь, – що вбивства в Кирилівській були не просто вбивствами, а жертвопринесеннями. Їх здійснювали згідно з одним і тим же ритуалом, з однією і тією ж метою.
– Знайти скарб Мазепи!
– Так, скарб, – похмуро кивнув він. – І смерть Килини в цю концепцію ніяк не вписується. Її вбив хтось інший… І вже точно не Митя.
– І як Митя міг прокрастися в музей? – радісно погодилася з його невинуватістю Марійка. – Та ще так, аби не спрацювала сигналізація. Адже вона ввімкнулася, тільки коли Дарина…
– Якщо чесно, – лагідно зупинив її Мирослав, – я взагалі не дуже розумію, чому ти пришиваєш музей до церкви. Так, підтасувати можна. Але з натяжкою. У міліцію ж теж можуть надійти два сигнали одночасно, але це ще не означає, що злочини пов’язані між собою!
– Тому, – аргументувала Ковальова, – що Килина сказала: «Я стала першою, але буде і друга, і третій. І він знову поверне собі силу, якої був позбавлений тоді».
– Хто він? – стрепенувся Красавицький.
– Я не знаю, я про це ще не думала.
– Та ак…
Мир розгублено спохмурнів, і Марійці залишалось тільки здогадуватися, що відбувається в його переповненій неможливим свідомості.
– Стривай…. – Вона вимогливо потерла скроню, вичавлюючи з неї забуте слово. Її запитальні очі мимоволі пошукали книгу, а рука роздратовано відмахнулася від пошуків і хутко пірнула до кишені брюк. – Я тут уночі законспектувала собі дещо, аби потім подумати. Я завжди так роблю, – пояснила вона, витягуючи на світло складений папірець. – А то нісенітниця якась: «Страшний обряд або обряд, який неможливо здійснити». Якщо неможливо, навіщо писати, як це зробити? І що тут неможливого? «Щоб повернути колишню владу, слід принести в жертву сліпу, сліпого і ясну Києвицю, по волі їх…»
– Сліпу і сліпого? – звузив очі Мирослав.
– І я ніяк не проасоціювала, адже сліпих ніхто не вбивав! – роз’яснила Марійка. – А зараз подумала: «сліпими» книга називає звичайних людей! Це просто синонім, на зразок «обивателів». Виходить, треба вбити жінку, чоловіка і Києвицю. Обряд уже закінчено! – вигукнула вона. – Але хто ж тоді повернув собі владу? Стіна тільки тріснула, гроші так і не дістали…
– Гадаю, що ніхто. – Мир сховав обличчя в долоні й глибоко зітхнув. – Він був просто божевільним… Послухай! – поривчасто заговорив він раптом про інше. – Я мушу сказати тобі одну річ, це важливо! Я справді люблю тебе. Я не знаю, як це вийшло. Якось зненацька… А потім ти змінилася, страшенно змінилася… – Він замовк, тоскно згадавши, як віртуозно брехав жінкам раніше. Що менше почуттів, то легше ми брешемо, що скучили, і говоримо про свої почуття. Але любов робить недорікуватими навіть найкрасномовніших. – Ти, напевно, не пробачиш мені після того, що я з тобою… тебе… тоді… – пригнічено поховав себе Мирослав.
І Марійка зрозуміла: він має на увазі свій піжонський жарт в інституті. Але жарт був таким далеким і неважливим, що стався в позаминулому житті, – та все ж, мабуть, саме він застряг, як кістка, десь у глибині гортані, заважав їй проковтнути його визнання. Примушувала відсторонятися від них, перелякано підбираючи живіт.
Утім, була іще одна причина: його любов до неї була не ло гіч ною! А якщо пояснювати її логічно, була скоріше панічним страхом Мира залишитися зараз самому…
І третя: на відміну від божевільного вбивці, ця нелогічність могла почекати!
«І він знову поверне собі силу, якої був позбавлений тоді!» 
«Хто він?»
– Але я впевнений, ти зможеш зрозуміти… зможеш спробувати, – пробурмотів Мир, як і раніше, дивлячись у підлогу, – тому що я, правда, люблю тебе. Чуєш?
– Чую. Ні, не чую… – сказала правду вона.
Мир підвів очі й приречено всміхнувся.
– Нічого, я тебе і глуху люблю.

Зі щоденника N  
Ні, яким же кондовим жлобом треба бути, щоб серйозно піти в сатаністи і, приносячи жертви Сатані, вірити, що він подарує тобі натомість гроші та владу? 
Їхній деспотичний Христос бодай обіцяв їм свою любов. А що обіцяв їм Диявол, який безкомплексно являв собою людиновбивцю від віку, батька брехні та ворога роду людського? Тільки одне – ненавидіти їх, обдурити і вбити. Він чесний у своїй ганебності. І ніколи навіть не приховував своїх намірів, роздаючи інтерв’ю направо і наліво! І просити його допомоги – однаково що наймати злодія охороняти твій будинок, і маніяка – вартувати твоє життя. 
Ні, не це божевілля, а банальний дебілізм фанатів, які ріжуть на кладовищах бродячих собак і, цілуючи перевернутий хрест, просять: «Стань моїм хазяїном, Сатано! – Ненавидь мене, обдури мене, убий мене!» 
Ну не козли? 
Тільки найсмішніше не це… А те, що ніхто навіть не ненавидітиме їх, не обдурюватиме й не вбиватиме. Ніхто, окрім них самих, які обманюють самих себе. Тому що їх харизматичного людиноненависника просто немає в природі. Є лише масове неуцтво покоління пепсі, чиї уявлення про Сатану почерпнуті з американських кіношок із Джеком Ніколсоном і Де Ніро, Аль Пачино і Біллі Зейном, Елізабет Харлі й Еммануель Сіньє . 
Тільки не прийде до вас Де Ніро, і не сподівайтеся! А Ніколсон не прийде тим більше… 
Той, кого ви кличете, – зараз поряд з вами! 

Розділ шістнадцятий,
у якому з’являються провали 

Київський простір, виявляється, має прямі виходи в інші світи, ці виходи зображено Булгаковим, але не названо…
М. Петровський. «Майстер і Місто»

– Стій! – перебила його Марійка нетерпляче і навіть грубо.
По перше, тому, що коли чоловік починає освідчуватися, в жінок з’являється дивне й абсолютно ілюзорне відчуття, що так буде завжди, і значить, не так уже це і важливо.
А по друге, точніше, найголовніше, поряд з’явилося якесь усвідомлення – воно причаїлося десь неподалік, і Марійка нетерпляче заклацала пальцями, намагаючись підманути його ближче.
– Ти пам’ятаєш, письменник… Ні, він не історик… цей, як його? Нам Черешина про нього розповідала, коли говорила про Київ, який Олександр II назвав руським Єрусалимом.
Мир подивився на неї з непідробною цікавістю, із якою може дивитися на дівчину, що несе нісенітницю, тільки по справжньому закоханий.
– Петровський! – згадала Марійка. І кисть її відразу ослабла, повиснувши в повітрі напіврозбрунькованою квіткою.
Вона замовкла і насторожено обвела очима кімнату – тепер невидиме усвідомлення було зовсім поряд, воно стояло не дихаючи в одному із закутків. І було абсолютним і вміщувало в себе цілковито все, як матрьошка, найменшою з яких і такою, що не таїть усередині ніяких секретів, була сама Марійка, вміщена в матрьошку іншу, більшу – загадку двох і ще одного дня, що перевалив за полудень, а третя, величезна й неозора, звалася Київ – Місто Київ, де і відбувалось усе це, і відбувалося воно завжди.
– Ти знаєш, чому… – проголосила вона збуджено.
Але її урвав хрипкий дзвін старовинного вухатого телефону.
Марійка, яка змушена була замовкнути, скривджено скривилась і, здивовано наблизивши до щоки слухавку, почула незвично схвильований голос Каті:
– Слава Богу! Додзвонилась! У вас зараз буде міліція! За крадіжку в музеї. Таксист дав адресу. Тікай!
– Куди? – очманіла Марійка.
– Додому.
– Мене вигнали, – пискнула вона, не встигнувши усвідомити: це не привід для заперечень.
Але Катя вже закричала:
– Клуб «Церцея». Це на Пушкінській. Поряд із «Бергоньє». Я чекатиму біля входу до пів на третю. Швидко!
– А Дарина?
– Її вже знайшли!
Слухавка заквапила її пульсуючими гудками.
І заголосила знову, ледве повернувшись на своє сідало.
– Ти де? – ударив Марійку у вухо істеричний крик Дарини.
– Я у нас удома…
– Я теж у нас удома, – відчайдушно проплакала Чуб. – Тільки тебе тут немає!

* * *

Дарина вихопила з черевика ключ із котячою головою (благословляючи себе за цю безглузду босяцьку звичку – носити ключ у шкарпетці!) і засунула його в замкову щілину, одночасно натискаючи на дзвінок. Ключ провалився в порожнечу, але це не мало значення – двері вже відчиняли, і Землепотрясна ввалилася в щілину, що утворилася, наштовхуючись на невідомого лисого дядька із затишним ситим черевцем і зім’ятою страхом фізіономією. Позадкувавши, той врізався в шафу і затремтів усім своїм желеподібним тілом.
– Хто ви?! – хлипнув лисий писклявим голосом, який безуспішно намагався бути грізним.
– А ви хто? – випалила Дарина, спішно зачиняючи двері. – Замок виявився не внизу, а чомусь угорі, й був зовсім не старим, точніше, старим, можливо, навіть 60 х років, але ніяк не антикварним.
– Що із замком? – прикрикнула на лисого Чуб. – Де Марійка?
– Тут немає ніякої Марійки! – по цапиному прогугнявив той. – Хто ви?
Гидливо відмахнувшись од його запитання, Дарина вбігла в кімнату і вросла ногами в підлогу.
Кімната була не та! І навіть не кругла, а прямокутна, що виходила лівим боком в іншу, з напівкруглим еркером, заставлену меблями похилого віку часів Дарининого дитинства.
На мить вона понадіялася, що просто переплутала поверх, хоча переплутати останній поверх, вище за який була тільки стеля горища, було вкрай проблематично. Але зваблена цією рятівною ідеєю, Чуб виринула на відчинений балкон і відразу зрозуміла: він залишився тим самим, тим самим – позбавленим перил бетонним майданчиком «для зльотів» під шпилястим ковпаком сірого даху.
Вона зацьковано озирнулася на товстуна й заволала від безсилля:
– Коли ви сюди в’їхали? Коли?!
– У сімдесятих, – відповів хазяїн криво.
У двері задзвонили.
– Не відчиняйте! – заволала Дарина. – За мною женуться. Вони і вас уб’ють теж!
Й ніколи було вибирати вислови.
Лисий застиг, дивлячись каламутним і благаючим про помилку поглядом на міцну експресивну дівулю, замотану в національний жовто блакитний прапор, – божевільну і однозначно буйну!
Дарина кинулася до телефонного апарата і кривлячись набрала номер.
– Стій, кому сказала! – гаркнула вона, загрозливо хапаючись за древко.
Лисий, що тихо позадкував уздовж стіни в бік дверей коридора, струшуваних ударами та криками дзвінка, знову завмер і відчайдушно скосив очі кудись убік. Древко потягнуло за собою полотнище прапора, і з під нього виринула Даринина грудь, оптимістична й міцна, мов яблуко «Слава переможцеві».
– Алло, – почула вона розгублений Марійчин голос.
– Ти де? – нестямно завила Дарина, намагаючись упіймати ногами жовто блакитну тканину та затиснути її між ніг.
– Я у нас удома.
– І я у нас удома. Тільки тебе тут немає! Тут тільки якийсь лисий. Він тут живе. Це зовсім інша квартира!
– Ти помилилася квартирою? – обережно здивувалася Марійка.
– Ні, я не помилилася, це наша квартира! Але вона зовсім інша, і ми тут не живемо!
Лисий жалібно скривився, намагаючись зібгатися у грудку.
– Так це ви?! – із жахом простогнав він раптом із висловом «Господи, за що мені це?». – Це ви?!
– Хто – я? – відволіклася Дарина.
– Злодійка! Наводчиця! Через вас… Але як? Як ви сюди? – затрепетав лисий, явно маючи намір посивіти від страху (якби йому ще було чим сивіти).
– Уб’ю, якщо зрушиш із місця. Зрозумів? – плотолюбно прогарчала Чуб, погрожуючи йому слухавкою.
Але бридкий товстун, неприємно булькнувши ротом, з усіх ніг кинувся до дверей.
– Міліція! – заголосив він. – Рятуйте! Вона тут!
– Думай швидше, я тобі передзвоню! – виплеснула Дарина і помчала до балкона.
Частку секунди вона стояла на плоскому майданчику, плачучи про відсутню, недоступну мітлу, а потім, рішуче загорнувшись у прапор батьківщини, зробила крок на карниз і пішла по ньому, притискаючись до стіни і мужньо намагаючись не дивитися вниз.

* * *

Упустивши на стіл слухавку, що запищала короткими гудками, Марійка («Я зараз, Мире!») кинулася на сходовий майданчик.
– Дарино, Дашо! – покликала вона, перекидаючись через перила. Слова відчужено розчинилися в тиші.
Вона почала сходити вниз. Її думки зависли, як картинка на екрані комп’ютера з нерухомою, вже непідвладною «мишці» стрілкою. Ковальова ніколи не вміла думати швидко, а в екстремальній ситуації, що вимагала моментальної реакції, просто дурнішала на рахунок три.
«Вона в нашій квартирі, але це не наша квартира. То де ж вона?» – тужилася Марійка, смутно сподіваючись, що нестикування розв’яжеться якось простіше, і вона застане подругу на сходах поверхом нижче.
Але під’їзд був порожній і цнотливо тихий. Наскільки вона могла пригадати, піднімаючись до себе у вежу, вони ще жодного разу не стикалися з іншими мешканцями. Марійка вибігла у двір, зіткнувшись ніс до носа з Дарининим мопедом.
«Ага!»
Прослизнувши крізь низьку арку, вона опинилася на вулиці, завертіла головою і обмерла, закинувши горло, що вразилося враз і стислося.
На їхньому безперильному балконі, випадаючи з дверей і боязко тримаючись за стіни, стояли чужі люди, вигукуючи «Повернися! Повернися!» і неспокійно розмахуючи руками. А по карнизу, який оперізував вежу, розпластавшись по стіні, йшла божевільна Дарина в дивній кособокій сукні жовто блакитного кольору. Притримуючи під пахвою якусь палицю, міська альпіністка незграбно, але безстрашно перестрибнула на дах сусідньої, триповерхової частини будинку, що примикала до вежі, й подерлася по майже прямовисному схилу даху до відчиненого вікна горища з підозріло новою пластиковою рамою.
Чоловіки вмить сховалися у дверях балкона, тоді як Марійчина вічна нерозторопність як виняток несподівано прислужилась їй: вона побачила, як подруга, блискавично озирнувшись, дала задній хід і якимсь нез’ясовним Марійці дивом залізла на задню стіну вежі.
Оцінивши її трюк, Ковальова помчала в під’їзд, сподіваючись випередити переслідувачів, і поскакала по сходах, що стали раптом гучними та наповненими диханням і голосами. На третьому поверсі вона зустрілась із уже знайомими їй людьми, що рвалися в чиїсь нерішучі двері.
– Відчиніть, у вас у мансарді небезпечна злочинниця. Вона щойно забралася туди… Відчиніть!
Захекавшись, Марійка добігла до четвертого поверху, що завершувався Г подібним майданчиком, і, порівнявшись із їхніми розчиненими навстіж дверима, схопилася за зелені перила.
За дверима була чужа квартира! У отворі дверей виднівся обклеєний новенькими шпалерами і засмічений незнайомими речами коридор, а за ним – невідома їй кімната, посеред якої, втягнувши голову в плечі, стояв зовсім бідолашний лисий товстун, якого трусив за плечі розлючений і рознервований парубійко.
– Так хто вона тобі? Ти ж казав, що її не знаєш? – нависав він над лисим, і неважко було зрозуміти, що говорять вони про Дарину.
Але зрозуміти решту було значно складніше – точніше, зовсім неможливо.
Залишивши лисого у спокої, парубійко вибіг і, ледве не збивши Марійку з ніг, поскакав униз, не удостоївши її навіть поглядом. Товстун квапливо потрюхикав до дверей і зачинив їх просто перед Марійчиним носом. Марійка ж зробила єдине, що спало їй на думку: не роздумуючи ні про що, побігла в довгий кінець літери «Г», де причаїлися двері горища вежі.
– Дашо, якщо ти тут – це я, Марійка! – голосно прошепотіла вона.
Почулися квапливі кроки, спочатку глухі та нерозбірливі, потім виразні й, здається, рідні.
– Марійка? – глухо уточнили двері.
– Та я, я, відчиняй!
Двері радісно клацнули й явили її подругу, оглушену, з рівним буряковим рум’янцем на щоках.
– Слава Богу, це ти! – зраділа вона. – Де? Де наш будинок?
– Я його втратила. Поки шукала тебе.
Але Дарина не дала їй пояснити.
– Тоді мотаємо звідси швидко. Потім розберемося. Де вони?
Марійка кинулася до перил і занурила погляд у сходовий отвір, здатний умістити два три ліфти, – Даринині переслідувачі таки виламали непевні двері внизу, і зараз вони, схоже, обнишпорювали нижню квартиру.
– Швидко! – схопила вона за руку Дарину.
Вони помчали вниз, перестрибуючи через сходинки.
І хоча Марійка так і не встигла зрозуміти, від кого, власне, вони втікають, вона старалася не відставати від Дарини, загорнутої, – «Боже, та що ж із нею сталося?!» – в український прапор.
– Аби лише мопед не забрали! – пристрасно простогнала Чуб. – О ой, ти!!!
Уже біля самого виходу Ковальова, що не звикла до такого буйного згаяння часу, невдало підвернула ногу і впала на одне коліно, вдарившись об мармуровий поріг.
Двері перекрив високий гулкий силует.
Дарина приглушено скрикнула і відсахнулася.
Але силует кинувся не до неї, а до Марійки, дбайливо підводячи її з підлоги.
– Куди ти поділася? – неспокійно запитав він закоханим голосом Мира, перекрикуючи дзвінок мобільного, що розривав його кишеню. – У під’їзді тебе не було. Ти що, зайшла в іншу квартиру? Вставай, котику, сильно забилася? – Його рука боляче врізалась їй у лікоть голівкою ключа.
Але Дарина лише нетерпляче смикнула плечем, усуваючи його турботу.
Вона, як і раніше, стояла навколішки, схилившись над мармуровим порогом, неначе їй прийшла несподівана думка помолитися про їхній порятунок саме тут і зараз.
– Salve! – вискнула вона, вдивляючись у брудний мармур. – Я зрозуміла! Біжімо! Швидше біжімо нагору. Втім, можна вже не бігти… Тепер вони нас не наздоженуть. Швидко заганяй мопед у будинок!
– Що? – не в’їхала Чуб.
– А звідки тут взялися велосипеди? – спантеличився Красавицький. – Їх тут не було.

* * *

– Що це було? – заволала Дарина Чуб, коли Марійка, забравши у Мира ключ, відчинила двері, й перед ними з’явилася їхня гуляща квартира.
Мир, який цієї метаморфози не помітив, скинув із себе два обгорнутих папером велосипеди, серйозно вивчив екран затихлого мобільного і, неприязно поглянувши на напівголу Чуб, мовчки пішов передзвонювати на кухню.
– А ти знаєш, хто за тобою гнався?
– ДАІ. Я правила порушила!
– Ні, міліція! Катя дзвонила. Вона дізналася: таксист, який відвозив нас до музею, здав нашу адресу. Тут сиділа засідка! Я навіть не знаю, як проскочила, напевно, вони приїхали на хвилину пізніше…
– Так треба тікати!
– Не треба! – Марійка кинулася до дамського бюро і, переворушивши папери, врочисто вручила Дарині вчорашнє сто разів забуте всіма запрошення: – Краще прочитай останній рядок!
– «Ваш К. Д.», – буркнула та. – Ну і хто такий К. Д.?
– Ні, не підпис, а останній рядок: «…якщо будете ввічливі з Ним»! – Вона зі значенням піднесла вказівний палець.
– Ну що ти тягнеш? – визвірилася Чуб. – Важко пояснити? Часу в обріз!
– Із ним – значить, із будинком! – урочисто оголосила приголомшливий висновок Марійка. – З нашим будинком! Ми не могли потрапити до своєї квартири, тому що забули привітатися з ним!
– А зараз привіталися? – здивовано уточнила Дарина.
– Авжеж! Я ж прочитала вголос «Salve». Сальве – по латині «здрастуй».
– Ти вже говорила…
– А ти тоді сказала: «І вам привіт». Ти привіталася з ним, і він нас упустив! А потім, коли я поверталася з велосипедом, я точно пам’ятаю: поставила його на порозі, щоб передихнути, і знову вимовила «Salve», чисто машинально. Просто око чіпляється за іноземне слово. І Миру я його теж показувала. Але в паніці, коли тебе на карнизі побачила, я, зрозуміло, на всі боки вже не дивилася…
– І Катя вранці сказала «Salve», – згадала Чуб. – Виходить, коли ти вітаєшся з ним, – здивувалася новому диву Землепотрясна, – будинок тебе випускає! І кожен, хто скаже просте «здрасьте», може потрапити. – Вона зам’ялась і, не знайшовши потрібного визначення, завершила: – Туди, куди не можна.
Зараз загадка здалась їй навіть занадто простою.
– Ну, в Києві мало хто знає латинь, – утішила її Ковальова. – Я теж не знаю. Тільки два три слова, кілька висловів.
– Все одно, – вперто насупилася Дарина. – Будь який професор, який випадково його перекладе…
– Ні, – остаточно здогадалася Марійка. – Не будь хто. Ще потрібен ключ!
– Ключ, – повторила Дарина осяяно.
Вони мовчки подивились одна на одну і, не змовляючись, кинулися в коридор, до шафи із загадковими ключами.
Дарина ривком відчинила двері й захоплено оглянула простір, що йшов у стелю, нашпигований, мабуть, тисячею тисяч гачків.
– Значить, у нас справді купа квартир. І те, що там чийсь офіс, нічого не міняє…
Марійка зняла один із ключів навмання.
– Велика Підвальна, 32, – озвучила вона картон, що висів на кільці, з адресою.
– Велика Підвальна, 9, – схопилася за інший ключ Дарина.
– Велика Підвальна, 15.
– Велика Володимирська, 28. І навіщо нам стільки? Десь я це вже чула… Зовсім нещодавно. – Чуб неспокійно втупилася в подругу.
– 28! – Марійка безцеремонно вихопила ключ із Дарининих рук і втупилася в нього округленими очима. – Це ж київська адреса Васнецова! Я читала тобі сьогодні вранці.
– Точно, – заспокоїлася Дарина. – Знову він! І у нас офіс у його квартирі?
– Офіс. – Марійка збуджено втупилася в ключ. – А якщо… Хоча це абсолютно неможливо! Але те, що відбувається з нами, теж неможливе – абсолютно! А що коли, – випалила вона залпом, – це і є ключ до його квартири?
– А я що сказала? – образилася Чуб.
– Ні. А що коли це вхід у його квартиру сто років тому?! Дивися! Володимирська, 28 – Васнецов. Підвальна, 32 – Леся Українка. У 9 му жив письменник Паустовський, у 15 му – твій Сікорський. Усі ключі не випадкові…
– А Велика Підвальна?
– Наш Яр Вал! І перший вертоліт Сікорський випробував тут, у дворі п’ятнадцятого будинку…
Марійка круглооко втупилася в Дарину, чекаючи її реалістичної реакції, але та, як не дивно, не виявила свого таланту до суперечок.
– А що коли це правда! – романтично сказала вона. – Ось у нас і вуличка! Одна з відьмою, другий із вертольотом, – надивились і напридумували. А що коли вони навіть щось бачили, уявляєш? – вчепилася Чуб у Марійчине плече. – Бачили, як Києвиці з балкона! А уяви, як би Сікорський очманів, коли б ми до нього зараз заявилися? Шкода, пароля не знаємо. Навряд чи це Salve.
– Може, і знаємо. – Марійка вказала на верхівку шафи, що підпирала піднебесну стелю, де в оточенні химерних різьблених завитків сиділа тьмяна металева табличка. – Треба принести драбину, інакше не прочитаємо.
Дівчата дружно помчали в кімнату за прописаною біля книжкових полиць спіралеподібною драбиною, і через п’ять хвилин Марійка, стоячи на останньому щаблі, значущо прорекла:

«Именем Отца моего велю, дай то, что мне должно знать!» 
«анекдот, парсуна, пора», 

закінчила Дарина, поглядаючи на внутрішній бік дверцят, де висів новенький, набраний на комп’ютері аркуш. Вона запитально задерла голову.
– Напевно, – озвалася подруга, спускаючись, – вимовивши пароль, треба уточнити, що саме хочеш побачити. «Пора» – у значенні день або годину, «Парсуна» – особа.
– Або прикол.
– Ні. – Ковальова з полегшенням прийняла простягнуту Дариною руку і зіскочила на підлогу. – Анекдот – не обов’язково прикол. Це по старому означає – історія.
– Треба буде спробувати як небудь. Тільки не зараз. Зараз нам, повір, не до вертольотів! Ти не знаєш, про що я довідалась. Інформація на мільйон доларів! – імпульсивно заявила Чуб. І замовкла: у світлі останніх бурхливих і об’ємних подій її відкриття здалось їй занадто вже передбачуваним і плоским.
– Коротше, Марусю, здається, ми помремо вже сьогодні.
– Сьогодні? – здивувалася Марійка. – Чому?
– Пам’ятаєш про «ряба стане любою, і біль згорить у вогні»? Так от, Килина мала на увазі свято Івана Купала. Вважається, що, вмиваючись купальською росою, можна очистити обличчя від прищів і іншого лайна і стати землепотрясною красунею. А в купальському вогнищі разом зі старими речами люди спалювали свої прикрості, хвороби й душевний біль. Воно взагалі від усього очищає: від зла, від лихого ока. Раніше, коли наші князі давні на війну з татарами йшли, вони обов’язково через очищувальне вогнище стрибали… Я і раніше це читала, коли до вечірки готувалася, та якось одне з іншим не зіставлялось. А тепер зіставилось! А ніч на Купала сьогодні ввечері. І шабаш сьогодні, той, на який нас зазивали…
– Але відьми не помирають у ніч на Івана Купала, – переконано заперечила їй Марійка. – Хіба що з перепою! Це ж одне з трьох найрозгульніших відьмацьких свят.
– Гаразд. Я тобі сказала, а ти як хочеш! – надулася Чуб.
– Гаразд. А що ти ще про Купала знаєш? – спробувала намацати хоч якусь версію подруга, що знала про Івана Купала одне: назва свята дивним чином об’єднала в єдине ціле християнського святого Івана Хрестителя і язичницьке божество Купало, що, на думку Марійки Ковальової, було однозначним свідченням мудрості православ’я, публічно суворого, але такого, що визнавало приховано: істина все ж посередині.
– Та все! – самозакохано оголосила Землепотрясна. – Ніч перед святом Хрестителя – це наш слов’янський Хелловін, коли всяка нечисть, типу нас із тобою, може робити абсолютно все, що захоче.
– А ще що?
– Ну, папороть цвіте. Змії, навіть неотруйні, набувають сили. Купатися без оберега не можна, тому що водяний іменинник і до себе потягне: напевно, все, що опускається у воду цього дня, він сприймає як подарунок. А раніше на свято язичники дівчину топили – типу, йому в жертву. І любовні груповухи на березі влаштовували – тоді це не вважалося гріхом, а вважалось ідеальною ніччю для зачаття дітей.
– Про що це ви? – з кухні вийшов Мир із заклопотаним, відчуженим обличчям. – Я змушений поїхати, – прилип він очима до Марійки. – Ненадовго. – Мир спробував одірвати погляд, але не зміг. – Ти дочекаєшся мене? Дочекайся, будь ласка! Нам, – картинно провів він пальцем по горлу, – ось так договорити потрібно! Це важливо.
– А що сталося? Куди ти? – захвилювалася його непосидюча кохана, що не дослухала життєво важливе освідчення.
– Кока телефонував. Він одну практикантку з медучилища підчепив, зараз у кафе з нею зависає.
– І що вона розповіла?
– Багато цікавого, – абстрактно відповів Мир, із підозрою дивлячись на Чуб.
Та відповіла йому не менш нелюб’язним поглядом. Хоча підозру з Красавицького було знято, занадто гарні чоловіки викликали в Дарини приблизно ті самі почуття, що й у Марійки, – занадто великі купюри.
«Адже Марійка так нічого й не знає про присуху, – з жахом усвідомила вона. – Ой!»
– Говори при ній, адже ми всі разом, – поторсала закоханого Марійка.
– Гаразд, – знехотя мовив той. – Є серйозна зачіпка. Практикантка підтвердила, що божевільні поводились останні дві ночі, як справжні божевільні. Вчора її не було, їй розповідали. Але позавчора, коли вона чергувала, знадобилося декілька годин, аби зібрати й заспокоїти їх усіх. Митю, наприклад, знайшли тільки вдосвіта, під сходами за ящиками з новою апаратурою. І на одязі в нього була кров. Вони вирішили, що він поранився, й відразу ж відвели його до Снуровського…
– Митя – це той шизик, із яким ми вранці?.. – збудилася Землепотрясна.
Мир незадоволено скривився на її адресу. Лаконічно ввів ту в курс справи і знову нестримно поглядом прилип до Марійки:
– Митя, – підкреслив він, – справді там на привілейованому становищі. Такий наслідний принц психлікарні. По перше, платник – батько, що розкаявся, справно вносить велику суму щомісяця. По друге, лікар «дядько Киря» носиться з ним, як дурень із писаною торбою. Але це не найцікавіше. – Красень став чорніший за хмару. – Практикантка сказала, що з поміж іншої історичної нісенітниці, яку любить повторювати наш принц, він стверджує, буцім його рід веде початок від гетьмана Мазепи.

Розділ сімнадцятий,
який оповідає про те, що люди гинуть за метал 

…синє полум’я вихопилось із землі; середина її вся освітилась і стала неначе з кришталю вилита; й усе, що було під землею, зробилося видимим, як на долоні. Червінці, дорогі камені у скринях, у казанах… Як безумний, ухопився він за ніж, і безвинна кров бризнула йому в вічі… Диявольський регіт загримів із усіх боків.
М. Гоголь. «Вечір напередодні Івана Купала»

– Скарб гетьмана! – вискнула Дарина. – Все сходиться! В ніч на Купала відкриваються скарби! Але тільки тому, хто душу нечистому продасть, – пам’ятаєте, як у Гоголя? Ось чому його не лякає бетон: він сподівається, що після всіх обрядів скарб відкриється йому сам. Я ж тобі відразу про скарб сказала! І на Митю вказала перша: це він!
– Ти сказала: «та ось хоч він», – похмуро виправила Марійка. Вигляд у неї був чогось невдоволений. – Послухай, – розхвилювалася вона. – Обов’язково з’ясуй у цієї дівчини, чи є у Миті червона вітрівка. Вночі тато бачив когось у червоній куртці. А якщо у Миті такої немає, запитай, чи немає її в його лікаря.
– Але й це ще не все. – Мир похмуро подивився на кохану. – Позавчора практикантку послали кликати Митю до обіду, й вона знайшла його біля Кирилівської церкви, він розмовляв із дівчиною. Гарною й добре вбраною. У босоніжках із малиновими квітами…
– Рита? – приголомшено скрикнула Марійка.
– Скоріше за все.
– Ти мусиш показати медсестрі її знімок! – Марійка побігла за рюкзаком і повернулася вже повільним кроком, невпевнено стискуючи в руці фото їхньої групи: було видно, що віддавати його їй несподівано перехотілося.
Зачекавши, Мир узяв знімок із її невпевнених рук і завмер, утупившись у червоне сердечко, яким були обведені їхні обличчя.
– Марійко, – гірко сказав він. – Марійко… Я більше ніколи тебе не ображу. Я обіцяю, що ніколи не зроблю тобі нічого поганого!
І Дарину неприємно пересмикнуло від цієї фрази, чутої нею вже кілька десятків разів.
«Ну чому, – великодосвідчено замислилася вона, – всі чоловіки починають любовні стосунки з обіцянки не зробити тобі нічого поганого? І чому до нас доходить тільки з двадцять п’ятого разу: якщо, закохавшись, він раптом зарікається не робити нічого поганого, це означає лише те, що до тебе він уже спаскудив життя купі жінок. Втім, цьому і говорити нічого не потрібно, у нього це на пиці написано – великим почерком!»
Красавицький катастрофічно не подобався Дарині чимдалі більше, і не тому, що був такий уже поганий, а через те, що був живим і кричущим утіленням її провини.
«Через кілька годин присуха мине, і що тоді?.. Вона ж закохана, вона вже вірить, що він її любить! Може, підпоювати його регулярно?»
Чесне слово, заради подруги Чуб готова була навіть на це!
– І що ти в нім знайшла? – скривилася вона, ледве за красенем зачинилися двері. – У нім же, окрім пики, взагалі нічого немає!
– Неправда! – зайняла оборону Марійка.
– А що? – кинулася в атаку Землепотрясна. – Бабки? Так гроші, мабуть, батьківські. Він же ніде не працює?
– Ні.
– Бачиш! Ну чим, чим він тобі подобається? Чи він тобі вже не так подобається? – з надією мовила вона.
– Я люблю його! І завжди його любила, – гаряче закричала Марійка (але в голосі її прозвучав зрадницький дзвін сумніву). – Він розумний!
– Та ти вдесятеро розумніша!
– І сміливий.
– Ми сміливіші! Пам’ятаєш, учора…
– Він теж історик, у нас багато спільного! Але він не як я, він уміє триматись. У нього є почуття власної гідності, й упевненість, і манери, й одягається він завжди добре…
– Вона його за брюки полюбила, а він її за бездоганний смак! – зневажливо проскандувала Чуб. – Думаєш, він тебе насправді любить? Та просто… Просто…
Ні, вона не могла сказати.
Пізніше. Потім – неодмінно!
Але не зараз.
– Просто, – почала вивертатися вона, – він учепився за тебе, як за соломинку. Ви – як двоє на безлюдному острові, – окрім тебе, йому ніхто не вірить і не розуміє. А щойно його проблема розсмокчеться…
– Знаєш, я теж так думаю, – нелогічно погодилася раптом Ковальова. – Тому що я йому чомусь не вірю. Тобто вірю, що він не бреше, – запевнила вона. – А в саму любов – ні! Мені ввесь час здається, що він мовби сам помиляється, – ніби йому тільки здається, що він мене любить, а потім з’ясується, що це помилка. І вся його любов – як за склом вітрини або телевізора. За два кроки від мене, але не зі мною. Розумієш?
– Так, – озвалася Дарина, приголомшена проникливістю Марійчиної інтуїції. І втішена нею ж: – Ти маєш рацію! Не вір! У нього це скоро мине! Може, навіть до вечора.
– Але зараз йому дуже важко, – жалісливо зітхнула Марійка.
– А це вже не любов, а жалість, – відрізала Чуб. – Якщо ти збираєшся любити кожного, в кого прикрощі, то полюби краще саму себе. Ми ж сьогодні помремо. Забула?
– Ах, так… – стомлено кивнула та.
– А а ай! – видала вигук Чуб, бо в її і без того багатостраждальні коліна несподівано впилися десять запропалих кігтів.
Ізида Пуфик, яка непомітно підкралася, стояла на задніх лапах, поставивши передні Дарині на ноги й відчутно натякаючи, щоб та взяла її на руки.
– Дурка! Звідки ти взялася? – Дарина підхопила важкий Пуф на руки. Кішка в самозабутті ткнулася мордою їй у губи. – О, поцілуночки! Ну, давай поцьомаємось… От прикольна! Бачиш, вона мене полюбила!
На камінну полицю плигнув чорний кіт Бегемот, сів, випрямивши спину, і завмер у вигляді величезної статуетки.
– Де ви були? – без інтересу спитала Марійка.
– Тут був гість, – пролунав розмірений голос Беладонни. Виринувши з під золотого плюшу, вона з гідністю пройшла на канапу. – Хворий.
– І пл л роглесуючий, – промурчала Ізида.
– Мир хворий? – стривожилася Марійка. – На що?
– Вам краще знати, – манірно сказала біла кішка.
– Amour, – захоплено прогаркавила руда, мружачись під Дарининою рукою.
Та, хихикаючи, чухала їй шию, але тут же хихикати перестала.
– Ну, любов – хвороба безпечна, – поспішно встряла вона.
– На шостій годині настає криза, – повчально заперечила Беладонна. – А до тринадцятої можливий летальний результат.
– Та що ви натякаєте! – обірвала ту розсерджена Чуб (не знаючи, як заткнути балакучу бестію, готову спалити її аферу). – Від любові ніхто ще не помирав! А ось ми у справжній небезпеці! А загинемо ми тому, що, сто відсотків, у Кирилівській засвітиться вночі червона зірка, і ми попремося йому заважати. І хто вас годуватиме тоді? Мовчали б!
Беладонна глибоко подивилася на неї і, сумно похнюпившись, пішла геть.
– Стривай, так це правда? – нарешті злякалася пророцтва Марійка.
– Килина ніколи не бр р рехала! – істерично прогарчав Бегемот із полиці.
– І Митя вб’є нас трьох? Але це абсурд! Ти ж його бачила…
– А про трьох санітарів – чула? Добре, хоч усе пояснилося, – філософськи резюмувала Чуб, скорботно повертаючи Пуфик на підлогу.
– Ні, далеко не все, – не погодилася дійшла студентка. – Ми досі не знаємо, що означали сни Каті. Чого вона бачила себе дружиною Прахова? Що Прахов знайшов у Кирилівських печерах? Чому сатанинський вівтар, який знайшли в печерах ми з Миром, складається з розпиляних ікон Божої Матері? Для чого різали «Трьох богатирів»? Навіщо знадобилося вбивати Килину й передавати її силу нам? І головне, хто такий К. Д.?
– Вау! – завантажилася Землепотрясна.
І видала на гора:
– Чому? – Бо кінчається на «у». Ти хто? – Дід Капто. Куди? – В закудикані гори. Кому? – Хто любить Хому. Коли? – Як рак свисне. Звідкіля? – Зі шпиля. Навіщо? – На «пти». Крім того, на два одвічні запитання: «Хто винен?» і «Що робити?» – існує дві одвічні відповіді: «Ніхто не винен!» і «Нічого не робити!» – відбилася скоромовкою вона. – Гаразд, не шизій, це так, витрати виробництва. О’кей, нумо складати пазл!
Дарина Чуб розгорнула прапор, який становив на цю мить увесь її дівочий гардероб, і, вкотре безкомплексно ознайомивши Марійку зі своєю пухкою анатомією, рішуче відчухрала полотнище від рідного древка і пов’язала жовто блакитну тканину навхрест, на зразок пляжного парео.
– Отже, – переконано затягнула вона вузол за шиєю. – Є такий собі божевільний із приємною зовнішністю, багатим татом і лікарем просвітником. Він уявляє себе спадкоємцем гетьмана і, щоб отримати фамільні скарби, починає ритуал: будує вівтар сатані та вбиває двох людей, які забрели туди у своїх справах.
Вона вивільнила з вузла бісерну інсталяцію й акуратно розпрямила зім’яті дротяні вусики.
– Але з Ритою він, можливо, розмовляв іще вдень, – нагадала Марійка.
– Може, – спокійно припустила Дарина, – вона прийшла на розвідку. Побачення поряд із Павловкою – це не побачення в Пасажі. Ось і вирішила подивитися, куди кличе її Мир. Він же кадр той іще… був. Зараз – нічо, терпіти можна. А Митя на вигляд – кульбаба, одягнений пристойно, чіпляється, здається, до всіх дівчат. Через те, коли він увечері до неї знову підійшов, вона навіть не злякалась. І дядько твій теж не злякався. А Митя його по голові оглушив. Кров із нього випустив. Зловив випадкову попутку, сказав, припустімо, що це його п’яний тато, довіз до Лаври і там…
– Припустімо, – кивнула Ковальова.
– Припустили, – розохотилася Чуб.
Вона впала на канапу.
Ізида Пуфик негайно плигнула до неї на руки й почала з мурчанням втоптувати Даринин живіт. Живіт затрясся від сміху, – думки про смерть явно не затримувались у голові Дарини.
– Ну, а ще в нас є три землепотрясні та зубодробильні дівулі, які випадково прийшли на перевернутий Андріївський узвіз. І це вже зовсім інша історія – про те, як вони стали відьмами…
– Києвицями…
– …і мусять тепер зупиняти «те, що може порушити істину». Два «може порушити» вони, щоправда, проморгали, а друге таки зупинили. – Чуб, схоже, спокусилася версією Красавицького. – І там, у музеї, був зовсім не Митя, а хтось високий, худий і довговолосий, на зразок Мира. Але не Мир, – передбачила боротьбу вона. – Якби це був Мир, він би, як мінімум, не намагався довести, що це не Митя!
– Але ж богатирі билися в Кирилівських зі змієм, – спробувала знову звалити все в купу Марійка.
– Лицарі Христові? – пирхнула Чуб. – Та нісенітниця це! Я здуру ляпнула. – І судячи з того, з яким царственим виглядом Дарина визнала свою помилку, за визнанням мав бути вкрай утішний для неї висновок. – Фішка не в «Богатирях», а у Васнецові. Ти ж ще не знаєш: сьогодні вночі згорів Володимирський собор!
– Що?! – заволала Марійка. – Мій Володимирський? Ні!!!
– Не лякайся, – урезонила її Чуб, – тільки стіни. Всередині все ціле: розписи, ікони – все. Боже диво! І, до речі, всезнаюча ти наша, куполи в нього сині у золотих зірках.
– Так, точно, – зніяковіла забудькувата студентка. – Тільки їх нещодавно пофарбували. А раніше вони багато років були сірими. І він так і залишивсь у мене в голові з колишніми, сірими куполами.
– А що небудь із сьогодення в тебе в голові є? – глузливо мовила Дарина. – Я, наприклад? Агов, Марійко? – замахала вона рукою, заглядаючи подрузі в вічі, як в об’єктив кінокамери.
Марійка скривджено надулася.
– Коротше, – угамувалася Землепотрясна, – Катя бачила його. І ось ці два вогні, точно, пов’язані між собою. Володимирський теж Васнецов розписував. І ніяких богатирів там немає! Значить, річ не в них, а в тому, що й те й інше він малював у Києві.
– Значить, – прискіпалась уражена Марійка, – ці два вогні пов’язано, а третій – зайвий! Адже Прахов знайшов у Кирилівських…
– Скарб, – просто сказала Дарина. – І як благородна людина, пожертвував його монастирю!
– З точки зору археології, це було не занадто благородно, – запротестувала майбутній історик.
– Хто знає. – Дарина мрійно закотила очі. – Раптом там ікони які небудь були. У золоті, з діамантами. Адже старовинні ікони…
– …писали навіть на золотих листах, – вимушена була погодитися Ковальова.
– От! Тільки Митя про це не знає. І тупо чекає, що сьогодні, на Купала, йому відкриються незліченні скарби. Хоч це й безумство, але…
– Але стіна вже тріснула!
– Ні, Марійко, – повчально процідила Чуб, – тріснута стіна нам, пробач, до дупи. А ось що нам не до дупи, так це те, що сьогодні він уб’є когось третього.
– Але Килина мертва! Обряд закінчено. Так написано в книзі.
– А Митя її читав? – іронічно поцікавилася Дарина. – Її ніхто не міг читати, крім нас. Обряд завершено випадково. У цій історії все випадковість. Ми випадково прийшли в «Центръ». Жертви випадково прийшли до вбивці. І якщо цей К. Д. дійсно існує, він, мабуть, сам диявол. «Д» – диявол, «К» – кошмарний!
Марійка широко розкрила рот, мабуть, збираючись сказати щось дуже велике і важливе, але, подумавши, мовила тільки:
– Одначе все це якось незрозуміло пов’язане між собою. Адже саме портрет Прахової висить у Кирилівській церкві! І саме її чоловік запросив Васнецова розписувати Володимирський до Києва, де він писав «Трьох богатирів», що билися в Кирилівській зі змієм, у жертву якому Митя приносить людей, аби отримати скарб, що його вже знайшов Прахов, який був уві сні чоловіком Каті.
– Так…
Дарина задумливо почухала ніс. Потім за вухом у кішки. Зігнувшись, подивилася на Марійчин годинник і, зі здивуванням виявивши на ньому тільки три дні, розпливлася в шкодливій посмішці:
– Часу навалом! А чи не пройтися нам на квартиру до Васнецова? Ось підемо до нього та й запитаємо, що він тут такого намалював, що це досі знищити намагаються? А Прахов твій де жив?
– Тут, – сторопіла Марійка. – За рогом, на Володимирській.
– Так це взагалі поряд! Тоді до обох, – безтурботно резюмувала Чуб таким тоном, наче йшлося про візит до двох приятелів, які мешкають по сусідству. – О’кей. Шукай другий ключ. А я піду костюмчики нам роздобуду. Я знаю де, одна нога тут, а друга вже повернулася.
– Ти що! Біля під’їзду засідка!
Чуб знову вимогливо почухала ніс. Ніс оптимістично задерся догори:
– А я з горища! На мітлі!
– Удень?!
– Парашут! Ось навіщо він лежав у шафі!!! Я прикинуся парапланом! Напевно Килина так і робила…
– Дарино, – зніяковіла Марійка. – З приводу ключів – це припущення! У нас, скоріше за все, нічого не вийде.
– А не вийде, – безтурботно знизала плечима та, – значить, так і буде. З нами ж нічого не станеться, еге ж? І взагалі, я давно зрозуміла. От усі кажуть: думай, думай спочатку! А це – дурня. Перш ніж робити, краще не думати про наслідки. Бо якщо подумаєш, напевно дійдеш висновку, що робити це краще не варто! І так усе життя, нічого не зробивши, і просидиш.

* * *

Катя у відчаї опустила голову на кермо й заканючила:
– Чорт…
– Що накашете, хашяйко? – негайно пролунало догідливе ззаду.
– Дурка чортова! Я – чортова дурка! – з ненавистю вилаяла себе Катерина.
– Че чешть для мене! – захоплено завертівся Чорт.
– Ідіот, – різко розвернувшись, Катя осадила його поглядом. – Я забула, забула, що можу…
Вона прочекала Марійку на Пушкінській більше години, ні на крок не відходячи від машини і благополучно проґавивши зустріч із хазяйкою клубу, з якою збиралася обговорити кілька нюансів поєдинку, а точніше, повільно й зі смаком насолодитися передчуттям своєї майбутньої феєричної перемоги. Але тепер Катя була не впевнена навіть у тому, що вирушить «убивати мадам Динозавриху», та не викине бутель із проклятим переможним зіллям у першу ліпшу канаву.
Марійка не прийшла.
Вона зателефонувала їй надто пізно.
І лише коли «пізно» стало зовсім безперечним і, заповнивши салон машини, переламало накопиченим тягарем Катину шию, у відчаї впустивши голову на кермо, Катя згадала, що вона – Києвиця!
– Марійка потрапила до міліції. Я попередила її надто пізно, вона не встигла втекти…
– Але, моя Яшна пані, навіщо? – по бабськи сполохався Чорт. – Ви не мусите допомагати їм! Інакше…
– Тебе не запитала! – побіліла Катя. – Марійка – моя! – гаркнула вона, не вдаючись до подробиць.
Утім, «моя» було для Каті поняттям абсолютно вичерпним, що не потребувало ніяких роз’яснень – «подруга» або там «рідна душа». І ніхто в цілому світі не смів робити замах на те, що Дображанська вважала «своїм»!
– Ти можеш дістати її з міліції? Так чи ні? – заричала вона, вже гармонійно вписавшись у роль повелительки чортів і вписавши особистого чорта у звичайний штат своїх служників.
– Як накашете, Яшна Києвиче, – скривджено заскавчав служник.
– Ну так чого розсівся? Швидше!
Чорт блимнув у неї перед очима. Катя нервово зморгнула і оскалилася, аби розкричатися ще сильніше, але той, що блимнув, старанно і квапливо залопотав:
– Ваша Малійка у веші, моя Яшна пані. І ш нею длу га – не ваша!
– Чуб? Отже, менти не доїхали? – зніяковіла пані.
– Панове менти навклуг веші Києвич. Шдуть, коли Києвичі вийдуть іш веші. Накашете лятувати їх обох? – уточнив він похнюплено.
– Я не зрозуміла? А чому вони їх відразу не взяли?
– О, моя Яшна пані…
Чорт почав поспішно шепелявити довге й погано зрозуміле: про недоступне для «сліпих» «вічне жавшди», перемішане з повторюваним «не мушять допомагати їм», «вони не мушять жнати», «інакше…»
Тоді як Катя, кривлячись, боляче терла праву скроню, вдавлюючи в нього власне здорове резюме:
«Марійка не встигла втекти, а Дарина встигла – через дах. Поки Марійка і Дарина сидять у вежі Києвиць, їм нічого не загрожує. Поки Марійка з Дариною, перша не рятуватиметься без другої.
А Марійка і Дарина – це вже занадто…»
– Усе, закрили тему, – незадоволено буркнула вона, вмикаючи мотор.
– Не шумуйте, моя Яшна пані, – зацокотів шоколадний Чорт. – Шама доля на нашім бочі! Нехай вони шидять там, поки ви не штанете іштинною…
– Без тебе розберуся, – відрізала Дображанська. І її «вольво» зірвалося з місця.
Приблизно через півгодини, відвідавши кілька базарів і одну книгарню, Катя стала щасливою власницею пишного парика у вигляді сотні блондинистих кісок, пари шовкових рукавичок, уживаного і безпартійного мобільного, телефонного довідника Києва і проясненого окремо телефону злощасного Лисого, що мешкає у вежі Києвиць на доступному для «сліпих» метражі.
Ще п’ятнадцять хвилин Катерина Дображанська, убезпечивши пальці шовком, зі злорадним задоволенням заповнювала розділ «Особисті номери». Номером лисого, що отримав ім’я «ZRADNYK». Номером людини, що розписалася ножем на її передпліччі, охрещеної «SVOLOTA ТAТО». Номером телефону, що височіє на столі охоронця Київського музею російського мистецтва, без всяких досліджень названого просто «MYZEI». І ще десятком цифр ресторанів, перукарських та інших закладів, де Катя ніколи не бувала, але нерідко бувала інша панночка з колишнього життя Каті.
Панночка ця носила те ж прізвище, що і її «SVOLOTA TATO», могла дати фору навіть відчайдушній Дарині Чуб, дуже до речі вчилася (неповний рік) у театральному університеті і колись за допомогою хронічних анонімних дзвінків переконала свого розведеного тата: ця сука Катя Дображанська спить із ним тільки заради підписання концептуального бізнес папірця, і робить вона це не лише з ним.
І хоча наклеп цей був брехнею від першої до останньої літери, зшитих між собою аршинними білими стібками, виправдатися Каті так і не вдалося, не зважаючи на те, що за всю історію їхніх стосунків Катерина не виканючувала у коханця ніяких підписів, канючити їх не збиралась і всі до одної «ночі зрад» проводила виключно з ним.
Він не повірив їй.
І не повірив у провину своєї малолітньої зірвиголови.
І, мабуть, саме це, а навіть не поріз, що спотворив її праве плече, вона так і не змогла йому пробачити.
Настроївши автовідповідач, Дображанська подзвонила з найближчого автомата на власний свіжокуплений номер і, заповнивши дзвінками всі «виклики без відповіді», пропищала з верескливим і капосним захватом:
– Це я! Все спрацювало! Твій лисий у дупі! Тільки не сунься до нього. Там менти. Я сама бачила! Доб’ємо потім. І мого тата теж! Як тоді його сучку чорну… Ха! Так їм усім і треба!
– Чорте, – покликала вона, повернувшись у машину. І, не оглядаючись, розпорядилася чітко й ясно: – Біла перука має злетіти з даху горища, через яке тікала Дарина. Так, щоб це побачив один із оперів…
– Буде виконано, Яшна Києвиче.
– Мобільний має відшукатися на горищі. Легенда така. Дві дурні соски вирішили підставити лисого товстуна. Чим він їм насолив, нехай додумують самі, таким багато не потрібно. Вони подзвонили з іншого номера й викликали таксі на адресу лисого. Потім поїхали і розгромили музей. Телефон вежі у нас із товстуном не збігається. Особливі прикмети – скасовуються. Якщо одна була в перуці, друга, скоріше за все, теж. Звичайно, ідіотська історія, але ж вони і є ідіотки!
– На те ваша воля, моя Яшна пані.
– Моя. Моя! – Катя раптом істерично заіржала, вдарившись лобом об кермо й видавши непристойний гудок. – Як тільки вони дізнаються, де працює її «сволота тато», вони поховають цей висяк на віки віків. Він свою сволоту дочку вже рік по кублах шукає. Нехай! Нехай тепер знає, кого виховав! Він мені ще не вірив! А якщо таксист згадає мене…
– О, моя Яшна пані, – завів улюблену платівку підлабузник Чорт, – коли ви дошягнете іштинної влади, вше це…
– А коли я досягну її?
Катя стрімко озирнулася.
– Ланіше, ніш ви думаєте, – похітливо сказав Чорт.

* * *

Прудкі ноги Дарини і справді повернулися дуже швидко. Руки стискували два великі пластикові пакети, а на її пухконосому та пухкогубому обличчі було виписане надзвичайне самовдоволення.
– Ну що, знайшла? – Чуб азартно шпурнула пакети на канапу.
Марійка Ковальова сиділа на підлозі круглої кімнати і пригальмовано поглядала на ключ у своїх руках – немов перед нею були так і не знайдена чаша Ґрааля, так і не винайдені філософський камінь, еліксир молодості, вічний двигун і загублена голова Володимира Великого, раптом разом знайдені нею в одній скрині.
– Знайшла, я запитую? – прикрикнула Чуб. – Що, цей?
– Я знайшла ключ від Андріївського узвозу, 13, – зачаровано мовила Ковальова, не відриваючи очей від дивного ключа.
– А хто там жив?
– Булгаков, – у вустах Марійки це прозвучало як «Господь Бог». – Живий Булгаков, уявляєш?! Невже можна побачити живого Булгакова?!
– А інші ключі? – невимовно обурилася Чуб. – Ми про що з тобою домовлялися? На біса нам Булгаков? Нам потрібний Прахов і Васнецов!
– Прахова немає, – відчужено сказала Марійка, – я всі брелоки проглянула. Є тільки Трьохсвятительська, 10, де жив Врубель.
– Який портрет Каті малював? – уточнила Дарина. – Гаразд, – змилувалася вона. – Врубель так Врубель! – Здається, афера захоплювала її сама по собі, безвідносно до її результату.
– Ні, – не то захоплено, не то благально сказала Марійка своєму ключу. – Це неможливо. Це було б занадто добре. Так не буває! Не вийде.
– А не вийде, так хоч приколемося! Ти краще подивися, що я знайшла! У музеї «Однієї вулиці» взяла! На нашому чортовому узвозі.
– На нашому Андріївському? – студентка нарешті відірвала погляд від ключа й недовірливо втупилася в Землепотрясну Дарину.
Марійку здивувало не стільки те, що Чуб уже благополучно присвоїла собі 750 метрів Андріївського узвозу, скільки вбивчий факт: служителі шанованого музею віддали дорогоцінні експонати сумнівній дівчині в платті з національного прапора!
– І тобі ось так їх дали?!
– Не так, а під заставу. Спасибі, Катя нам гроші залишила… Я сказала, що мені потрібне натуральне ретро для кліпу співачки Віки. – Чуб безцеремонно витрусила пакети.
– І тобі повірили? – не повірила Марійка.
– А чому ні? – стенула плечима Чуб. – Я ж раніше працювала в неї директором. Ми в цьому музеї їй фотосесію знімали.
– Директором? Ти ж сама співачка?
– І директор, і співачка, на всі руки я майстриня, – хвацько проспівала Дарина Чуб. – Ой, ким я тільки не працювала!
І у Віки, і журналісткою в газеті, і… Гаразд, краще тобі й не знати. Міряй, ну ж бо! – Вона урочисто струснула довгою сукнею з чорного злежаного шовку. – Це тобі, я в нього не влізу. А ось іще і черевички до нього. Прикольні, правда?
Марійка заціпеніло витріщилася на сукню й поворушила обімлілими губами.
– Але воно не підходить, – трагічно заявила вона.
– Це чому? – здивувалася Чуб.
– Воно без турнюра!
– Без чьо?
– Турнюр – це така велика дупа! – як могла, пояснила їй та. – Тканина збиралася в складки, і ззаду було підвищення. А цю сукню носили на початку століття.
– Але мені сказали: воно дореволюційне! – захистила своє придбання Чуб.
– А що, до революції мода, по твоєму, жодного разу не мінялась? – розлютилася майбутня історичка. – І туфлі в 1880 му носили інші – не з круглими носами, а з витягнутими!
– А у мене ще ось що є, – занервувалася Дарина.
Вона догідливо розгорнула нову ганчірку, і перед Марійкою з’явився чорний балахон.
– Костюм черниці. І до нього ще шапочка! – похвалилася Землепотрясна. – Чи черниці теж за модою стежили?
– Черниці не стежили, – спохмурніла Марійка ще більше. – Тільки як черниця до художника прийде? Я все продумала! Я думала, що одна з нас прийде замовляти свій портрет, а друга принесе капелюшкову картонку від модистки. Картонка ж є… А Васнецов жив у Києві з дружиною, вона могла замовити капелюшок.
– Черниця з капелюшковою картонкою здається мені непереконливою! – занепокоїлася Дарина.
– Багата замовниця без турнюра – теж! – відрізала Марійка. – А тим більше без капелюшка. Без капелюшків тоді ходили тільки повії!
– Є шалик, – виправдалася добувачка, вивуджуючи з пакета чорну шаль із нитяних мережив. – Він із твоєю сукнею на манекені висів… І взагалі, – розсердилася вона, – іншого жіночого одягу в музеї однаково не було! Тільки попівські ряси та чоловічі костюми. Врешті решт, можемо нікуди й не йти. Не дуже треба!
– Гаразд…
Марійка гордовито надула щоки. Демонстративно витягнувши шнурок із кросівки, повісила на нього священний ключ від булгаковського будинку, а шнур – на шию. Потім відійшла від Дарини на два кроки і, похмуро оглянувши землепотрясну подругу з голови до п’ят, прорекла з незаперечним професорським виглядом:
– Затям! А краще – запиши. Не говори «хріново» – говори «кепсько». Не говори «прикол» – говори «пасаж». Не говори «типу» – говори «ніби», «на кшталт» або «чисто як у нього». І ні в якому разі не говори «вау» і «землепотрясно» – тільки «Господи, прости нас грішних!».
– А якщо «вау» в хорошому сенсі? – серйозно уточнила Чуб.
– Тоді: «Господи, спасибі тобі!»
– О’кей.
– Не «о’кей», а «цілком з вами згодна».
– Ясно, – нетерпляче закивала згодна. – А в проміжках що говорити?
– Скажи Віктору Михайловичу Васнецову, – почала придумувати на ходу студентка історичного, що ти з жіночого Флорівського монастиря на Подолі.
– Черниця?
– Ні, краще послушниця.
– А яка різниця?
– Черниця вже прийняла постриг, – терпляче роз’яснила їй Ковальова. – А послушниця може піти в будь який час… Скажи, що в тебе змалечку дар до малювання, і твоя заповітна мрія – стіни в Божому храмі розписувати. Але мати настоятелька тебе на цю справу не благословляє і такого послушенства не дає. Вважає, що це гординя і не жіноча справа. Ось ти і хочеш монастир покинути, і прийшла благати його, щоб він порекомендував тебе в рисувальну школу Миколи Мурашка. 
– Вау! – захоплено захитала косами Чуб.
Марійка оцінююче примружила праве око, приміряючи подругу до щойно придуманої нею пуританської історії.
– Перехрестися, – з сумнівом попросила вона.
– Хреститись я вмію, в мене мама до церкви ходить! – Дарина гордо продемонструвала набуту навичку.
– Синяк – нічо… Скажеш: мати настоятелька у гнів увійшла, тому що ти перечити їй наважилась, і вирекла, мовляв, будь який людський дар – Божий, і погибель його Богові не угодна. Віктор Михайлович має тебе зрозуміти! Він сам збирався священиком стати, але кинув семінарію на останньому курсі та вступив до Академії мистецтв.
– Та ну?!
– Не «та ну», а «невже». Косметику змити!
– Ясний перець… – зітхнула Чуб.
– Не «ясний перець», а «цілком з вами згодна», в крайньому разі – «само собою зрозуміло». Сережку з носа геть! Нігті обстригти!
Дарина з жалем оглянула залишки розкоші на лівій руці й мовчки зітхнула вдруге.
– Опусти очі. Ти мусиш увесь час дивитися вниз. Черниці на всі боки не зиркають і майже ніколи не дивляться в обличчя співрозмовникові. Тобто на те вони й послушниці, що всім своїм виглядом демонструють послушенство.
Чуб голосно та обурено позіхнула і послушно втупилася в шкарпетки своїх черевиків.
– А позіхнеш – тут же перехрести рот, аби нечистий у душу не залетів. Ні! Не підводь очей! Звикай! Кивай і погоджуйся. Вже краще! – змилувалася сувора наставниця.
– А якщо він, прости Господи, попросить мене щось намалювати? – з непідробним переляком уявила Дарина, старанно милуючись дошками паркету.
– Так намалюєш.
– Що?! – звернулася з молитвою до паркету Чуб. – Хатку й сонечко? І що він мені після цього скаже?
– А скаже щось не те, плач, непритомній, – коротше, тягни час! – несподівано твердо наказала Марійка Ковальова. – Адже незрозуміло – що і від кого ми маємо почути. Значить, наше завдання – почути якомога більше. І запиши на папірці, а то забудеш: «Отца моего велю, дай то, что мне должно знать!»
– А ти не боїшся, – невпевнено почухала ніс Дарина Чуб, – що наш Отець… ну, загалом, не наш Бог?

Зі щоденника N  
Є ще Диявол попівства, рогатий, хвостатий і безп ’ятий… Але він нудний і давно не тягне на поп зірку. Диявол попів – брудний, смердючий і зациклений стариган, занадто примітивний у своїй злості. Що вийшов у тираж і доживає свій вік у церковній богадільні для людей похилого віку. 
Але якби ви спромоглися перегорнути кілька книг, ви б знали, кому молитися! 
Читайте книги, панове ідіоти, просто іноді читайте книги, і тоді ви дізнаєтеся, що перевернутий хрест символізує зовсім не Сатану… 
Ви просто забули, кого охрестили Дияволом тисячу років тому! 

Розділ вісімнадцятий,
у якому Марійка зустрічається з Мефістофелем 

Видовище було більш ніж незвичайне: на тлі примітивних пагорбів Кирилівського за моєю спиною стояв білявий, майже білий блондин, молодий, із дуже характерною головою, маленькі вусики теж майже білі. Невисокого зросту, дуже пропорційної статури, одягнений… ось це ж бо в той час і могло мене понад усе уразити… увесь у чорний оксамитовий костюм, у панчохах, коротких панталонах і штиблетах. Загалом, це був молодий венеціанець із картини Тінторетто або Тиціана.
Л. Ковальський. «Михайло Врубель»

Біля під’їзду їх ніхто не чекав.
Через Софіївську, що відділяє Володимирську, 28, де Марійка розлучилася з послушницею Флорівського, від Десятинної, 14 (що була до революції Трьохсвятительською, 10), куди йшла непрохана гостя пана Врубеля, остання промарширувала, немов засуджений солдат крізь паличний стрій, – хоча перехожі поглядали на ряджену дівицю не більш ніж із ледачою цікавістю. У центрі Київського акрополя селилося немало закладів, обслуга яких красувалася в ретро костю мах, і її напевно сприймали як одну з них. Але Марійка, що ні в одному з таких місць не бувала, про ці звичаї не знала, і тому страждала страшенно.
«Нічого не вийде», – тоскно подумала вона, зупиняючись біля занадто нових дверей із гофрованим заґратованим склом, які налякали її двома роззолоченими гербовими дошками:

Національна рада України 
з питань телебачення та радіомовлення 
Державний комітет України 
у справах сім’ї, дітей і молоді 

«Мене сюди просто не пустять. Та вони і зачинені! Вихідний».
Абсолютно впевнена у провалі, Марійка із сумом подивилася на Андріївський, що втікав униз, спускався до заповітного тринадцятого будинку, і, зітхнувши, в’яло штовхнула двері – «именем Отца моего велю, дай то, что мне должно знать! Анекдот, парсуна, пора», – але ті легко піддалися.
Хол під’їзду був порожній і похмурий. Втім, Марійка, що ніколи не бувала тут раніше, не могла зрозуміти, чи сталися з під’їздом які небудь зміни чи, незважаючи на сусідство з «національною» і «державним», він зберігся таким дотепер – у Старому Місті було чимало будинків, переступаючи поріг яких, ти немовби переступав на сто років назад.
Номера квартири студентка не знала. З уривчастих відомостей, що скупчились у неї в голові з часів зубріння першого питання чотирнадцятого білета, випливало одне: «майстерня професора живопису Володимира Орловського з кімнатою та балконом на Дніпро, яку Врубель знімав за 30 рублів у місяць, містилась у верхньому поверсі». Тобто не на першому і не на другому, і в тій частині будівлі, вікна якої виходили у двір, що обривався високими сходинками Андріївської гори, яка збігала до великої ріки.
Ех хе хе…
Ряджена піднялася по сходах, витягла з кишені ключ і спробувала прилаштувати його в замок – не вийшло. Але тиша обнадіювала. Півтори години тому, варто було їй вимовити слово «Salve», їхній під’їзд знову став вимерло порожнім, і у Марійки з’явилася непевна ідея, що шлях від вуличних дверей до дверей квартири перетворюється на деякий портал поза часом і простором – іще не там (оскільки, щоб опинитися «там», треба відчинити другі двері ключем), але вже не тут (оскільки перші двері вже здолано).
На четвертій спробі ключ невимушено ввійшов до замкової щілини й безшумно обернувся в її руках. Марійка завмерла, не вірячи, – «Невже спрацювало?!» – і, відчуваючи, як неймовірне розпирає їй груди зсередини, голосно й уривчасто видихнула повітря, швидко заховала ключ до кишені й, не знайшовши очима кнопку дзвінка, невпевнено постукала.
Відповіді не було, і гостя затопталася, набираючись рішучості. Знервовано поправила нитяну шаль на голові. «Година, яку їй треба було побачити», цілком могла виявитися годиною, коли хазяїна не було вдома або навіть у самому Місті. І їй страшенно захотілося, щоб так воно й було, фокус спрацював, і за дверима виявився не черговий котячо чаклунський офіс, а дійсно та сама квартира за 30 рублів, яку вона зможе оглянути без перешкод і швидко втекти без пригод.
Про всяк випадок, вона постукала ще раз і, знову почувши тишу, повільно натиснула на ручку і здригнулася від несподіванки, коли хтось із іншого боку потягнув двері на себе, вириваючи ручку з її рук, і отвір явив їй білявого молодика із заклопотаним нервовим і невдоволеним обличчям та тривожними оксамитовими очима.
– О о о… – мовила Марійка, округлюючи рот, очі та звуки.
Бо перед нею, безумовно, стояв не Він, а хтось немислимий і неможливий. У чорному оксамитовому камзолі, панчохах, панталонах і пом’ятому мефістофельському береті – костюмі початку XVI століття, так само недоречному наприкінці XIX, як і її сукня початку XX.
«Але такого в Києві взагалі не носили! – перелякано відступила вона. – Коли таке носили не в Києві, в Києві вже щосили опробували турецькі шаровари».
– Ме…Ме… Ме… – простогнала Марійка.
– Михайло Олександрович, – відрекомендувався їй Мефістофель. – А ви – Надія? Від Володимира Федоровича? – ствердно й дуже невдоволено сказав він. – Я чекав вас завтра! – його невдоволення стало зрозумілим. – І двері чомусь відчинені… – пробурчав він собі під ніс. – Милості прошу!
Михайло Олександрович відступив, даючи їй пройти, і, минувши темний передпокій, що негостинно вдарив її кованим ріжком якоїсь скрині, Марійка Надія прочовгала на негнучких ногах до «майстерні професора Орловського» й жадібно обійняла її очманілими очима.
Мольберт, накритий не надто чистою тканиною. Начерки олівцем на стінах, і з поміж них один, із Гамлетом у такому ж великому та пом’ятому береті, й довгоносою Офелією над ним. Безліч книг і паперів. Фарби, пензлі, олівці. Марійка мимохіть кинула цікавий погляд на балкон «із видом на Дніпро» – але, на своє глибоке здивування, побачила тільки сірі сутінки у вузькій щілині запнутих штор.
«Дощ, чи що, пустився? Дивно…»
На столі стояла вже засвічена лампа.
«Газовий пальник Ауера чи олійна Карселя? Цікаво, який зараз рік? 1880 який»?
Щось тут було не так – не так, як вона собі уявляла. І за секунду Ковальова усвідомила, що саме: всі речі були новими!
Усі осколки XIX – початку XX століття, що дійшли до неї і дбайливо зберігались у музеях «Однієї вулиці», російського мистецтва і в дорогоцінному «Будинку Турбіних», – пожовклі акварелі та фотографії; піаніно з померклим чорним лаком; неправдоподібно вузькі дамські рукавички зі шкіри, що зсохлась, зі зворушливими розрізами та ґудзичками на зап’ястках; втомлені мережива кістяного театрального віяла; облуплені бляшанки з під чаю і «Конфектъ Каранели» – були згаслими, такими, що бували в бувальцях, пережили бурі століття, речами. Речами із загадковим минулим. І саме з них вона подумки виткала образ того прекрасного часу.
Похмуре XIX століття здавалось їй жовтуватим і злегка потертим, зворушливо тендітним, як старовинні документи, що розсипаються в руках, вишуканим, як тонконогий чорнильний почерк, із розчерками та «ятями», оксамитово муарово мереживним, з ностальгійними приглушеними барвами. І вона виявилась абсолютно не готова до того, що нинішнього 188(?) року папір був білим! А бляшанка «Шоколад и Халва. Г. И. ШИКЪ ВЪ КIЕВЪ Верхiй Валъ № 12», що стоїть на столі, – такою ж недоладною, примітивною і наївною, як бляшанка цукерок «Bisca Roses», що продавалися в рундуку біля її будинку.
– Надія? – квапливо поцікавився молодик.
– …Володимирівна, – спішно мовила вона, вчасно згадавши, що в ті вікопомні часи по батькові величали не лише літніх і начальників.
– Ви… вдова? – його тривожні оксамитові очі зі здивуванням оглянули сумнівний туалет візитерші – єдину річ у цій кімнаті, відповідну щодо міри загадковості, потертості й погаслості її уявленню про «там».
Марійка зіщулилась. Мабуть, «бідна вдова» було єдиним логічним висновком, який людина кінця XIX століття, нехай навіть виряджена в костюм XVI, могла зробити, дивлячись на жінку, одягнену в чорну сукню початку XX, але при тому – столітньої давності.
Хоча, в принципі, вони з ним явно були обоє рябоє.
Вона непереконливо кивнула – так, щоб можна було потім заперечувати. «Надія від Володимира Федоровича» – була чи то нежданим подарунком долі, чи то небезпечною каверзою.
– Що ж… – співчутливо мовив повагом Михайло Врубель, – можливо, я зможу заплатити вам трохи більше. – Він із явною й сором’язливою жалістю подивився на округлі тупі носи її потертих шовкових туфельок. Потім, уже без ніякого сорому, провів несхвальним поглядом по її фігурі – здається, Марійчина щупла іпостась теж викликала в нього неабиякі сумніви. (Не дивно. За канонами тілесної краси кінця століття, з будь якої «стрункої балерини» можна було викроїти мінімум двох «сухотних» Марійок.)
«Бідна і голодує», – підвела за нього підсумок вона.
– Ви раніше не займалися цим, – сказав він знову таки ствердно і знову жалісливо.
– Ні, – відповіла Марійка, подумки ціпеніючи.
«Чим ЦиМ?!»
Молодик перевів погляд на її застигле обличчя. Вглядівся в нього пильно і так глибоко, що у Марійки на секунду перехопило подих. Потім рішуче і приречено скривився. Витяг із жилетної кишені срібний годинник цибулиною і, ретельно вивчивши циферблат, голосно защипнув кришку.
– Ще година з чвертю, – буркнув він. – Встигнемо, якщо нашвидку. Як це, однак, недоречно… Надіє Володимирівно, будьте ласкаві роздягтися! – Художник рішуче розстебнув оксамитовий камзол.
– Що? – Надія Володимирівна зацьковано позадкувала, картаючи себе за те, що пішла на поводі у випадку. Протеже Володимира Федоровича виявилася звичайною повією. Точніше, не звичайною, а «напівшовковою». Але від цього Марійці не було легше. – Я чесна жінка! – залопотала вона. – Це, мабуть, помилка! Я… Я… Ви…
Врубель змінився в обличчі й поривчасто зробив крок до неї.
Марійка відскочила й уперлася спиною в стіну, згадавши раптом, що наприкінці життя Врубель збожеволів, та й у молодості вважався диваком.
– Як ви можете? – закричала вона. – Святих у Кирилівській, і в той же час… Та чи знаєте ви, що істинні іконописці місяцями молилися, перш ніж за пензель узятись! – «І правильно вам не дали розписувати мій Володимирський собор!» – хотіла додати вона гнівно, хоча до цього дня щиро жалкувала, що в її найкрасивішому у світі Володимирському геніальному Врубелю доручили тільки орнамент у південному боковому вівтарі.
Але не встигла.
– Ви не зрозуміли! – збентежено виправдався художник. – Невже Володимир Федорович нічого вам не роз’яснив? І ви подумали?.. Боже, який я телепень! Я нині сам не свій. І ви прийшли так несподівано… Я шукаю натурницю! Обличчя! Образ! І Києвицький сказав, що пришле вас, що ви знайома Володимира Федоровича. Я зрозумів, що ви бідуєте і тому згодні позувати. Пробачте великодушно!
Марійка закинула голову, вдивляючись у його відчайдушні та безмежно покаянні очі. Усередині в неї немов лопнув тугий пухир, і стало легко й соромно.
«Боже, яка я дурепа… Ну звичайно ж, він художник. Добре, хоч про Володимирський не ляпнула. Він же так сумував, що йому не дали написати «Надгробний плач». Та, може, він іще й не писав ніякого «плачу», який йому потім не дали…»
– Пробачте, я зрозуміла вас невірно, – сказала правду вона.
Риси Врубеля зовсім незрозуміло просвітліли. Він зніяковіло прошепотів «дозвольте», боязко доторкнувся до її щоки й повернув її голову трохи праворуч. Відсахнувся на крок. Пальці машинально обхопили підборіддя, великий палець зім’яв нервове обличчя, а в очах з’явилося дивне, шукаюче, схвильоване, немов він не наважувався повірити в щось.
– Так, Києвицький мав рацію. Це ви, – мовив він нарешті. – Тепер я і сам бачу це. Спершу не зрозумів, ви були занадто налякані. Але, повірте, ви не повинні боятися мене. Я не зроблю вам нічого лихого. Якщо ви не проти, всього кілька начерків… Мені потрібне ваше обличчя! – попросив він.
– Так, – згідливо затрясла головою Марійка. – Так! Що я маю робити?
Усе складалось якнайкраще! Але річ була навіть не в цьому, а в тому, що від запаморочливої думки про те, що її намалює Сам Врубель і, можливо, повернувшись назад, вона виявить олівцевий начерк свого обличчя в художньому альбомі, що звалився на неї зранку, в Марійки радісно й перелякано залоскотало в животі.
«Аби тільки він не передумав…»
– Я згодна на все!
– От і славно. – Він відчужено всміхнувся, вже поринувши в щось своє, гарячкове і захоплене. – Візьміть сукню там, за ширмою. І тканину на голову треба… – сказав він більше самому собі. – Темну. Щоб як ваша шаль… Прошу вас, Надіє Володимирівно, можете пройти до тієї кімнати, – вказав він їй на прочинені двері. – Не турбуйтесь, я не ввійду.
Збуджена нітрохи не менше за художника, Марійка поквапилася виконати вказівки. Сусідня кімната виявилася спальнею, з дуже аскетичним умеблюванням, без будь яких претензій на затишок. Залізне ліжко з байдуже заправленою постіллю, табурет і нечисленний одяг, що висів просто на вбитих у стіну цвяхах. Чогось тут було страшенно холодно. Але, відкинувши озноб нетерплячими плечима, Марійка квапливо розплутала свій шовковий пояс і вивільнилась із сукні, боячись не так того, що хазяїн, заглянувши сюди, застане її ню, як того, що він побачить її колготки, ліфчик і труси, що мали такий же стосунок до XIX століття, як і вона сама.
Неслухняними від перезбудження руками – «Боже, невже це відбувається зі мною насправді?!» – натурниця розгорнула виданий ним одяг: довгу сорочку до підлоги вільного пливкого крою.
І це вбрання викликало у неї застрашливу асоціацію:
«Господи, та він збирається писати з мене Божу Матір!»
Вона застигла, притискаючи до занімілих грудей темну сукню Кирилівської Богородиці, не знаючи, як викручуватися з цієї історичної пастки. Лише машинально завваживши, що, позаяк Марію ще не написано, але вже є в планах, зараз 1884, і лампа, напевно, все ж карсельська, і її світло прийняте за нову одиницю освітленості, що дорівнює 7,4 англійської спермацетової свічки…
Ось тільки лампа була їй зараз якраз до лампочки!
Пролунав акуратний стук у двері. Услід за ним – неакуратне і нервове падіння якогось предмета. А за предметом в її кімнату, без стуку і попередження, впав сам художник із застигнутим, перевернутим обличчям.
– Ви… – відчайдушно скрикнув він приглушеним шепотом.
– Ай! – пошепки вискнула Марійка, прикриваючи свою недоречну білизну темним балахоном.
– …не одягнені!!! – В його вигукові був цілковитий відчай. – Бога ради, сидіть тихо – ні шереху, ні звуку. Я вам заплачу, – здавалося, він зараз упаде перед нею на коліна. – Якщо ВОНА застане вас у моїй спальні без туалету…
– Я тихо, – пискнула Марійка.
– Боже, якщо це вона! О! – Він несамовито захитав головою, вискочив зі спальні й помчав з усіх ніг до передпокою.
Марійка навшпиньки підійшла до нещільно причинених дверей і стала біля стіни, прислухаючись до того, що відбувається в майстерні, й відчуваючи, що «година, яку їй належало знати», настала.
– Еміліє Львівно, – почувся уклінний голос Врубеля. – Ви ж обіцяли о п’ятій.
«Емілія Львівна! Дружина Прахова! – промайнуло в голові враженої Марійки. – У яку він закоханий… Мамочко, вийшло!!!»
– Можливо, я невчасно? – відповіла жінка, і в цьому ввічливому запитанні Марійка виразно розчула істеричний, пружинистий і дитячий деспотизм спадкової принцеси.
– Як ви можете запитувати? – приглушено відповів закоханий. – Коли ви пообіцяли, що прийдете до мене самі…
– Я бачу, ви дозволили намислити собі бозна що! – гордовито осадила його дама. – Так знайте ж, я прийшла до вас лише зі співчуття й винятково як ваш друг. Добрий друг. Навіть Адріан уже помічає, що з вами щось недобре коїться. Позавчора, після вашого візиту, Адріан Вікторович сказав, що дуже стурбований вашим пригніченим станом і не розуміє його причин. Він, здається, виплатив вам щедрий аванс, до Венеції вас відряджає за казенний рахунок…
«Авжеж, – клацнуло в Марійчиній пам’яті, – професор Прахов послав Врубеля до Венеції писати образи для іконостасу! Зараз 1884! Турнюри у розпалі!»
– Піклується про вас, опікає, – продовжувала наставляти художника професорша. – Знав би він, у чому справжня причина вашої меланхолії!
– Ви жорстокі зі мною, – відповів молодик пониклим голосом.
– Ні, це ви несправедливі до мене! – заперечила вона. – Я принесла вам те, що ви просили.
Почувся інтригуючий і ніжний шерех паперу, і художник тихо і щасливо охнув:
– Ви зробили це спеціально на моє прохання? Еміліє Львівно, повірте, там, далеко від вас, ваше обличчя буде моєю єдиною втіхою і єдиним другом!
– Сподіваюся, – незаперечно сказала дружина професора, – моє обличчя послугує більш високим цілям. Якщо фотопортрета недостатньо, я готова позувати вам особисто. Приходьте сьогодні до вечері…
– Ви хочете, щоб я написав ваш портрет? – невпевнено мовив Врубель.
– Я хочу, – з незрозумілою урочистістю оголосила дама, – щоб ви створили той життєвий шедевр, якого чекає від вас мій чоловік. І ще більше цього я хочу, щоб ви знову набули істинної віри. Не забувайте про те, що я значно старша за вас, – напутливо заговорила вона, – що я мати і дружина вашого наставника й покровителя.
– Але дозвольте, – задихнувся він. – Не хочете ж ви, щоб я написав із вас Богоматір?
«Саме цього вона і хоче!» – зневажливо подумала Марійка.
«…в образі Пресвятої Богородиці художник зобразив дружину професора Прахова Емілію, у яку був безнадійно закоханий». 
«Отже, портрет Каті сам Врубель намалював?» 
І натурниця пана Врубеля, що не відбулася, відчула раптом щемкий укус ревнощів:
«Та при чому тут узагалі Катя? А я? А що коли він зараз їй відмовить? От візьме й відмовить!»
– Але це немислимо. Ви… – Марійка вчула в його голосі непідробний страх.
– Світська дама! – скривджено обурилася «Катя» чи «не Катя». – Яку друзі мого чоловіка – не заперечуйте, я знаю це! – вважають надмірно свавільною, неврівноваженою й вередливою! І боюся, ви полюбили мене тільки тому, що вважали занадто доступною. Адже так?
– Ні, ні… – жалібно застогнав він.
– Але я не така! – в афектації вигукнула вона. – І я мрію, щоб те почуття, що його, як ви не втомлюєтеся стверджувати, ви відчуваєте до мене, набуло для вас іншого, вищого сенсу. Зважте, на що я ризикую піти заради вас? Коли б я стала вашою коханою таємно, я б ризикувала значно менше! Це ж публічний скандал! Скільки пліток і розмов у вищому світі викличе такий портрет! Але заради вас, – із викликом мовила вона, – я готова піти на це. Бо вірю, що ця благословенна праця вилікує вашу нещасливу пристрасть і спрямує її в інше русло. Змусить вас поглянути на мене іншими, чистими очима. І побачити світло там, де ви бачите зараз лише пітьму і відчай любові без взаємності.
«Та вона психолог! – подумала Марійка, мимохіть переймаючись пошаною до красномовної дружини професора. – І не Катя! Катя б так ніколи не сказала!» Як пам’ятала студентка історичного, Марія з обличчям Емілії Львівни і справді викликала багато сумнівних чуток, що змусили професора засумніватись у вірності своєї професорші. Здається, згодом вони навіть розійшлися…
«Ну і нема чого їй так страждати! – сказав раптом хтось затинаючись. І Марійка нервово смикнула головою, бо цей голос усередині неї був її власним, незнайомим і капосним голосом. – Нехай напише мене, і все буде о’кей!»
– Ви чуєте мене, Михайле Олександровичу?
Проте відповіддю красномовній жертві власного благородства було лише тяжке й натужне мовчання. І не втримавшись, Марійка злегка прочинила двері й заглянула в щілинку.
Дама, яка стояла до неї затягнутою в корсет спиною, під якою здіймався той самий спокусливо шовковий турнюр, була аніскілечки не схожа на Катю – значно повніша й нижча на зріст, зі світлим солом’яним волоссям.
Її голова в чарівному капелюшку була гордо випрямлена, тоді як обличчя грішника, що «забажав дружину ближнього свого», який стояв перед своєю наставницею на істинний шлях, було опущеним і розтерзаним.
Він вагався так виразно й тяжко, що, здавалося, його білявий обрис, зі страдницькими вустами, тонким, гордим і трагічним носом, божевільними очима під світлими дугами брів, розпався на безліч фрагментів, які пристрасно борються між собою. Його обличчя стало схожим на його майбутні картини, написані шаленими, мозаїчними мазками. І Марійка раптом зрозуміла: Врубель не хоче відмовлятися від неї! І всередині стало тепло, приємно і страшно.
Марійці хотілося стати Марією!
«Але тоді, – пристрасно зашипіла на Марійку Марійка історик, – ти зміниш історію. Так не можна!»
«Ну і що? Ну і що? Яка різниця?» – засперечалася з нею нова – капосна та вперта Марійка.
– Якщо ви зробите те, про що я прошу, я дозволю вам писати мені з Венеції, – м’яко сказала іконописцеві дама. – Я сама поясню все Адріану Вікторовичу. Обіцяю.
І, мабуть, цей поворот вирішив справу. Художник утомлено кивнув. А Марійка розчаровано відірвалася від щілини і заплющила миттєво набряклі смутком очі.
– Ах, який ви славний! – розцвів голос дами. – Я знала, що зможу вас переконати. Ви зрозумієте, я бажаю вам лиш добра і щиро вірю у вас. Отже, ми чекаємо вас нині? Вечеря, як завжди, о восьмій, але ви приходьте раніше. – Вона заквапилась і знову спробувала взяти світський тон: – А це ваша нова картина? Ви дозволите поглянути?
– Ні, прошу вас… – пролунав скрик.
Потім іще один – жіночий. І звук хльосткого ляпаса.
Марійка здригнулася від несподіванки і знову припала вухом до щілини.
– Як ви посміли?! – в голосі дами захлюпала істерика. – Коли ви написали це?! Що за безумна ідея? Де ви її взяли?!
– Я сам не знаю, – глухо сказав він.
– Звідки? Звідки? – остаточно впала в істеричний стан дама. – Я наказую вам негайно знищити цю гидоту! Якщо ви лишень наважитеся показати це… Ах!
Марійка почула сум’ятливий стук її каблучків, що кинулися до дверей. Його «Пробачте, Еміліє, благаю, Еміліє Львівно, я сам не знаю, що роблю. Я зараз мов у лихоманці!», метушню в коридорі та звук дверей, що зачинялися.
Вона почала поквапно знову перевдягатися, заінтригована останнім, незрозумілим і дивним пасажем і, якимось дивом застебнувши гачки на шовковій спині, делікатно висунулася в майстерню.
Художник стояв біля мольберта, з різкою, гарячковою ненавистю завішуючи картину знайомою їй тканиною з масними слідами від олійної фарби.
– Пробачте, – подала голос Марійка.
Він стрімко обернувся й поглянув на неї так, немовби чекав побачити в кутку самого чорта!
– О, це ви, – мовив він із непевним полегшенням. І нараз знову скривився, мов від зубного болю, і приречено подивився на неї. – Сеансу не буде! Я більше не потребую послуг натурниці. Але я заплачу, як обіцяв. Ви ж прийшли, згаяли час. Прошу вас, Надіє Володимирівно, нікому не розповідати про цю сцену. Особливо Володимиру Федоровичу.
Але невідомому їй Володимиру самозвана Надія Володимирівна нічого говорити й не збиралась. І, спостерігаючи, як нервова рука Врубеля механічно повзає по кишенях у пошуках грошей, мовчки дивилася на брудну ганчірку, що прикривала інтригуюче полотно, марно намагаючись знайти пристойний привід її зірвати.
Приводу не було, хоч застрелься.
Художник уже простягав їй зім’яту купюру, вслід за якою автоматично наставало її видворення з години, «яку їй належало знати». Хоча найголовніше з належного, напевно, досі залишалося прихованим од неї під грубою й засмальцьованою ганчіркою.
– Мені не потрібні ці гроші, – блякло сказала Марійка, щоб затягнути час. – Можна мені подивитися? – кивнула вона в бік мольберта.
– Навіщо вам це? – знервовано спитав художник.
– Просто цікаво, чому так злякалася Ем… Ця дама! – вчасно знайшла лазівку Марійка. – Там, напевно, щось жахливо страшне! – спробувала пояснити вона свій порив звичайною простонародною цікавістю.
– Це пусте… Вам нема чого! – різко сказав Михайло Олександрович і поспішно поклав руку на стіл, притиснувши пальцями перевернутий знімок, який лежав там.
Марійка втупилась у його коричневий виворіт, із медалями та гербами «WLADIMIR WYSOCKI, KIEW» із хрещатицького фотоательє тезки великого барда, з київським корінням. І раптом їй стало жаль Олександровича – такого беззахисного перед нею. Про таємницю, яку він так полохливо намагався зберегти, вона могла дізнатися, вийшовши з його квартири і пройшовши всього один квартал, де за рогом, на Великій Житомирській, розташувалася київська Бібліотека мистецтв.
«До речі, гарна ідея, – зауважила вона мимохідь. – Досить подивитися на цю Емілію – «не Катю» і зрозуміти, яке відношення має вона до Каті й Катя до неї».
– Будьте люб’язні, – Врубель нелюб’язно вказав їй на двері.
Марійка підібралася. Залишалися тільки два шляхи – йти геть. Або улюбленим способом Дарини – просто напролом!
– Даремно ви відмовляєте мені, – мовила повагом вона, насупившись. – Ви ж не хочете, щоб я розповіла все…
Марійка зам’ялася, роздумуючи, кого назвати: конкретного Прахова чи абстрактного Володимира Федоровича?
Але художник вирішив це питання за неї.
– Києвицькому! – зробився він зелений обличчям. – О Господи, я пропав! Чого ви хочете? Грошей? У мене зараз є! Я віддам вам усе, – сполохався Врубель. – Усе, що завгодно, тільки…
– Я лиш попросила вас показати мені картину. І все! – присоромлено пояснила Марійка.
Їй знову стало його жаль – так жаль, що вона мимохіть закусила губу: «Бідолашний, бідолашний!» Він зацьковано і нерозуміюче поглянув на неї і в якомусь затупленому відчаї зірвав завісу з полотна, і тут же з’ясувалося, що шантаж був не вартий свічок – навіть із мистецтвознавчої точки зору. Бо з полотна на неї поглянуло грубе, написане однією сірою олійною фарбою, відразливе, з великим ротом і товстоносе обличчя, у якому без зусиль вгадувався образ знаменитого врубелівського «Демона», який іще не оформився, був невмілий, але вже народжений із пітьми.
Але те, що першого, знищеного згодом, «Демона» Врубель написав тут, у Києві, Марійка знала й без того.
– Схожий, – приголомшено сказала вона.
– Схожий?! – припадочно затрясся художник. – Хіба такий уже схожий? О о! Ні!
– Про що ви?
Марійка хотіла сказати лише, що він цілком схожий на того, що висів у Третьяковці, – в синіх штанях, із м’ясистим носом, смаглявим і гранітним ротом та сльозою на щоці. Тільки цей був злий і гострий, із чорними, як вовчі ягоди, очима без дна…
Але Михайлів крик несподівано оголив інше приховане почуття: цей перший «Демон» справді був схожий на когось зі знайомих, недавніх, можливо, навіть близьких.
Вона спохмурніла, намагаючись згадати. Але він заторсав її.
– Поясніть негайно! Хто ви така? Чому запитуєте все це? Вас прислав Києвицький? Чого він домагається? Навіщо мучить мене? – застогнав Врубель. – Між нами з Емілією нічого не було. Ніколи. Ви самі чули. З нашої розмови цілкомз розуміло…
Його лихоманило від страху, чоло стало страдницьким і вологим. Художник пустив очі під лоба, з силою смикнув комір оксамитового камзола і, часто, переривчасто дихаючи, почав бездумно розстібати сорочку. І Марійка побачила, що його білясті груди покреслені свідомими й довгими, глибокими ножовими порізами.
– Михайле Олександровичу! – застогнала бідолашна шантажистка йому в тон. – Я без лихого наміру! Я не знаю ніякого Києвицького! Мене прислав Володимир Федорович. Я хотіла сказати, що він схожий… Він схожий на «Демона» Лермонтова! – знайшлася вона, та відразу зрозуміла, що знахідка ця була не з кращих.
– Як ви зрозуміли, що це Демон? – одержимо прошепотів Врубель, здається, переляканий іще дужче.
Марійка стиснула губи, намагаючись зрозуміти, що вона може і чи може взагалі відповісти на це запитання. І не придумала нічого.
– Я читала нещодавно поему пана Лермонтова. І мені здалося… Пробачте! Просто цікаво було дізнатися, чого так злякалася ця пані, – повторила вона, виправдовуючись. – Я піду, мабуть. І не турбуйтеся, Христа ради, я нікому нічого не скажу! – утішливо додала вона, розуміючи, що через її немічну погрозу він, можливо, мучитиметься ще багато місяців і днів, боячись, що поставив під загрозу честь заміжньої жінки. – Я це так сказала, від образи… Не гнівайтеся на мене.
– Так ви… Ви не знайомі з Києвицьким? – повернувся до тями він.
Марійка заперечно захитала головою й позадкувала до дверей – у своє ХХI століття, навіщось накидаючи на волосся шаль із нитяних мережив, абсолютно непотрібну за межами XIX.
– Стривайте, – зупинив він її. – Благаю, Надіє Володимирівно! Я хочу зрозуміти! Ви своєрідна людина. На секунду мені привиділося, що саме у вас мій порятунок. Я так виразно, так чітко це усвідомив.. І ось зараз ви знову так дивно на мене подивилися, саме тим самим поглядом, ніби ви знаєте про мене все і співчуваєте моїм мукам, яких я і сам іще, можливо, не знаю. Такий погляд і мав бути у Спасительки.
Чи давно ви овдовіли? – запитав він із несподівано пекучим інтересом.
– Давно, – невизначено махнула вона рукою, винувато опускаючи «той самий погляд» у підлогу. – Мені пора додому. Пробачте.
– А хто ваші батьки? Де ви живете? – Марійка відчула, що він заганяє її в кут.
– Я сирота. З міщан. Але я порядна жінка! – випалила вона разом усі відомі їй штампи.
– Даремно ви відмовилися від грошей, – потеплів він.
– Я не можу прийняти плату, не зароблену чесною працею, – з пафосом згадала Марійка штамп № 4.
– Можливо, ви хочете…
«…їсти», – вгадала вона слово, що не прозвучало, по тому, як він помітно сконфузився, очевидно, злякавшись принизити її цим запитанням, і схвильовано виправився:
– Можливо, ви дозволите мені запросити вас? Без усяких двозначностей. Поговорити про Лермонтова. Ви були коли небудь у Семадені, на Хрещатику?
– Ні, – чесно призналася вона. – І гадаю, що ніколи там не буду.
Подумки Марійка вже стояла на вулиці – вже бігла Володимирською додому, на Яр Вал, хмурячи брови і вишукуючи в коморі пам’яті те саме схоже обличчя, відчуваючи: саме в нім, що так налякало професоршу Прахову, і таїться головний знак цієї, вже залишеної позаду години.
– Я запрошую вас! – рішуче мовив Михайло Олександрович. – Зробіть мені честь. Ні, будьте великодушні – мені просто необхідно виговоритися зараз перед кимось. А вам я повірив одразу. Зараз. Раптом! Як своїй сестрі. У мене є звідна сестра Нюта. Я розповім вам про неї. Їдьмо, Надіє Володимирівно?! – У його запитанні почулося дивне молодецтво, ніби він наважувався на відчайдушний вчинок… Але це не мало значення.
Вона нічого не могла йому пояснити, і кращим виходом було просто погодитись і, вийшовши з ним із будинку на Трьохсвятительській, 10, вийти з будинку на Десятинній, 14, і його життя, зникнувши в іншому часі та просторі. Вони спустилися сходами, і її супутник подав їй руку все з тим же помітно рішучим виглядом. І, вставляючи свою недоглянуту, позбавлену рукавичок долоню в оксамитовий вигин його ліктя, Марійка раптом зрозуміла, що рішення ставитися до убогої міщанки в паскудному і потертому платтячку, як до великосвітської панночки – і справді своєрідний подвиг, і несподівано спіймала себе на тому, що їй жаль прощатися з ним.
Страшно залишати його тут самого – такого неприкаяного, нещасного, самотнього, геніального, милосердного – невблаганно приреченого на прирахування до своїх дванадцяти апостолів, списаних із кирилівських божевільних.
Вона зупинилася і подивилася на нього з раптовим і щемливим болем.
«Невже нічого не можна змінити?»
Він завмер, тримаючи її погляд, і розтанув в усмішці:
– Чому ви дивитеся на мене так? Що ви бачите?
Але вона лише мовчки похитала головою і, прошепотівши подумки «прощавайте», зробила крок за поріг.
– Ви оступилися, – підхопив її під лікоть художник. – Чому ви скрикнули? Вам боляче?
Він опустився на одне коліно, обмацуючи її нечутливу щиколотку.
– Вау!!! – вихопилося в Марійки.
І вона вже нездатна була думати, наскільки недоречним є американізоване Даринине «Вау» тут і зараз, тому що…

Розділ дев’ятнадцятий,
у якому ми відвідуємо кафе Семадені 

Взимку вечір… От нудота…
Тіні стеляться буденні…
Так розважитись охота…
Чи піти до Семадені… 
Б. А. Семадені. «Зима»

Перед нею лежала площа біля Андріївської церкви, засипана рихлим глибоким снігом! Сніг падав із неба великими ватними пластівцями. У центрі горіло вогнище, і біля нього, гріючи великі руки, стояв бородатий і огрядний візник у свитці з вовняним поясом, знайомий їй із чорно білих газетних гравюр. А за його спиною, на Старокиївській горі, височіла знайома їй за чорно білими дореволюційними знімками Десятинна церква із п’ятьма товстими цибулинками куполами, з важким кам’яним тілом, із князем Володимиром у кам’яній труні. Її правий бік закутував білою ковдрою засніжений, оспіваний Тютчевим сад Муравйова, що панував зараз на місці бездонного яру. Той самий, де було

…солодко спочить. 
Все віє тишиною. 
Й безмірно гарна даль бринить. 
І мрією увись здіймаючись ясною, 
Нічого не вздріва між небом і собою 
Душа, пробуджена на мить, 

знайомий їй по чорно білих рядках поета, що гостював у садибі нині покійного й похованого у фундаменті Андріївської церкви статського генерала, в числі інших іменитих гостей.
Тепер у вікнах цього першого по Андріївській і останнього за номером будинку, з яких милувався вічним творінням Растреллі сам цесаревич, який сидів нині на троні під номером Олександр III, а через тридцять років милуватиметься щойно одружений Булгаков, який іще не народився нині, оселившись тут зі своєю єдиною вінчаною дружиною Тасею Лаппа, – горіло світло.
Світло тепле і жовте. А свитка на візнику була темно синьою. І повз них продріботіла якась дама у блакитному, облямованому хутром короткому пальті й капорі з ліловими стрічками, акуратно несучи перед собою бузкову шовкову картонку й машинально змахуючи з неї сніг рукою, почервонілою від холоду.
Чорно білий час був кольоровим!
І все це разом було таким «безмірно гарним», таким неможливим і бажаним, що Марійка забула, що збиралася вийти з цих дверей зовсім в інший день і годину. Навпаки, спіймала себе на божевільній, але чарівно щасливій думці про те, що вона, нарешті, потрапила додому! І що, якби вийшла вона зараз у літо ХХI століття, вона б не знала, як називається кав’ярня ліворуч і що продається в магазині праворуч. Але знає напевно, що у двох дерев’яних особняках на різкому вигині вулиці, на місці ще не побудованого 34 го червоного будинку терема, живуть спадкоємці письменника Михайла Грабовского, який приятелював із Шевченком, Костомаровим і Кулішем. А Андріївська церква стоїть зараз на іншій – печерній церкві Святого Сергія Радонезького, що міститься у двоповерховій цокольній будівлі під нею, і в будівлі цій рівно шістнадцять кімнат…
– Ви змерзнете, Надіє Володимирівно, – витягнув її на світло Михайло Врубель. На її плечах опинилося чоловіче пальто, не помічене нею раніше. – Ну і рання зима нині… Гей! – гукнув кавалер візника, що пританцьовував біля багаття, з розрум’яненим горілкою носом. І, видно, зневірившись дочекатися забудькуватого клієнта, Півень клишоного кинувся до них.
Марійка поривчасто зробила крок у пухнастий і рихлий сніг, усвідомивши тепер, чому так розжалобили художника її шовкові туфлі. Нога провалилася в сніг по саму щиколотку. А Марійка Ковальова стрімко провалилася в минуле, що раптом стало мокрим, холодним, різнобарвним і пахло сьогоденням. І її повстала душа вирвалася, розрослася, розчинилася, затанцювала у веселих сніжинках, абсолютно не збираючись повертатися ні в саму Марійку, ні в століття, що породило її.
– На Хрещатик до Семадені, – наказав Михайло Олександрович Півневі.
– Це рублів два буде, пане, – невпевнено пробасив той, скоса дивлячись на дивного пана в білих панчохах і, судячи з усього, заламуючи абсолютно немислиму ціну. Але пан тільки відчайдушно відмахнувся від нього і, підсадивши супутницю в сани, квапливо накрив її килимом до самого підборіддя.
– Так і захворіти недовго. Ви з Подолу до мене йшли? – його обличчя абсолютно розгладилося, він здався їй схожим на десятирічну дитину, яка радісно панькається з дурним і незграбним дворовим цуценям.
– А можна, можна? – з нестримним щенячим захватом прошепотіла Марійка, задихаючись од морозного, чистого і неможливого, нового повітря. – Можна проїхати через Бібиковський? Будь л л ласка!!!
– Чув, що панночка сказала? – розсміявся Врубель. – Паняй!
– Ану, пішла! – поквапив Півень віжками руду кобилу. – Побережись!

* * *

Це була найпрекрасніша подорож у її житті. Ні – найпрекрасніша, що була коли небудь у Марійчиному житті. Прекрасніша зоряної карти, що обпалила небо! Прекрасніша польоту над Містом! Найпрекрасніша!
Київ нестримно помчав у її обійми.
Навалився на неї величезною, не вподобаною киянами квазівізантійською «чорнильницею» Десятинною, побудованою за образом найвищого православного храму світу – московського Христа Спасителя і зруйнованою за його ж зразком у 30 х роках.
Кобила побігла риссю, виїхала в обійми Софійської площі, де не було ще ніякого Богдана Хмельницького, і, хутко повернувши голову ліворуч, Марійка встигла побачити вдалині справжній Михайлівський Золотоверхий. І подумати, що там, у дев’ятипудовій, казковій, срібній раці, під чотирнадця типудовим срібним балдахіном, лежить зараз великомучениця й гонителька відьом Варвара (на убранство якої гетьман Мазепа витратив частину свого скарбу!), і на руці її горять коштовними каменями персні російських цариць, що мінялися каблучками зі святою. А над нею висить написана на золотій дошці, усипана трьома тисячами діамантів ікона покровителя Києва Архістратига Михаїла, дарована Олександром I на честь київського генерал губернатора Михайла Іларіоновича Кутузова, – що виграв війну 1812 року! Дві дорогоцінні святині, що зникли, і втрачені тепер її Києвом назавжди, опис яких завжди до серцебиття вражав Марійчину уяву.
«А можна зупинитися? – хотіла крикнути вона. – Хоч одним оком! Я так мріяла!»
Але сани вже понесли її Великою Володимирською, що втиснула Марійку в спинку саней тим, що не лягало в голову: старі будівлі, з яких вона старанно складала «там» свій «справжній» Кiевъ, іще не були побудовані! І не звели ще кафе «Маркіз» у підкреслено пишному будинку, на розі з Прорізною; не придумали замку на Яр Валу, 1; і не було потреби планувати нинішній Оперний театр на місці ще не згорілого – Міського.
Але її університет був!
«Здрастуй, мій рідний!»
Червоно чорний. Імені Святого Володимира! Побудований за генерал губернатора Дмитра Гавриловича Бібикова.
І була Перша гімназія! «Чотириярусний корабель, що колись виніс у відкрите море десятки тисяч життів…»
І бульвар був. Бібиковський!
І звернувши, вони помчали по ньому вниз, на Хрещатик – той, якого Марійка не бачила ніколи.
Марійчин Хрещатик, не беручи до уваги маленького шматочка від Бібиковского до Фундуклеївської, був ровесником московських «висоток». Хрещатик Булгаковський – Марійчиної марної мрії, померлої під бомбами Великої Вітчизняної, – вважався європейським паном, з манірним «модерном», шикарними трамвайними вагонами «пульман», чорнильними завитками електричних ліхтарів… Цей же, газовий, низькорослий і такий нестримно молодий зараз, що всього шістнадцять років тому дістав своє офіційне ім’я «Крещатикъ», закружляв її в юнацьких обіймах, молодецьки вихваляючись перед приголомшеною панночкою сотнями чепурних рекламних вивісок, які висіли одна над одною та закривали від неї фасади будинків.
І коли, повернувши повним колом на інший бік, сани повезли її до Думської, Хрещатицької («Як там її тепер?») площі, Марійка тільки широко розкрила рота, ніби боялася не встигнути проковтнути якесь враження. І немов Робін Бобін Барабек, заковтнула разом і легендарного першого хрещатицького поселенця – двоповерхового, у класичному стилі, побудованого 1797 року в абсолютно порожній Хрещатій долині. І ще більш легендарну садибу професора Меринга праворуч, разом із розташованим за нею безкрайнім маєтком із широким ставком, який 1897 року буде, за допомогою архітектора Городецького, розкреслено на вулиці Банкову, Ольгинську, Мерингівську та Миколаївську, що дістала ще через сто років ім’я самого Городецького. І величну будівлю Міської Думи, що безсоромно заполонила всю («О, так, Незалежності!») площу ліворуч, із небесним покровителем Міста на триповерховому шпилі вежі. І «Нову швейцарську кондитерську Б.А. Семадені» на протилежному боці. І єдиного знайомця Марійчиного – Інститут Шляхетних Дівчат, що вмостився на горі над «вулицею тисячі магазинів», Беретті батька, який усього сорок років тому уявляв, що будує його в одному з найбезлюдніших і найтихіших куточків Міста.
Кобила пішла кроком і зупинилася біля будинку Штифлера, прикрашеного вивіскою солодкого швейцарця, що здобув світову славу на винаході ментолових льодяників од кашлю.
Півень промукав щось із під кудлатої хутряної шапки. Ковальова кинула останній, невтоленно голодний погляд удалину – на Європейську площу, що встигла змінити до Марійчиного народження декілька прізвищ і повернутися до дівочого. Жадібно вихопила безживну чашу фонтану «Іван» і шматок Володимирської гірки, під якою не було колишнього музею Леніна і нинішнього Українського будинку, а був «Європейський» готель Беретті сина. Глипнула на новеньку будівлю купецьких зібрань, відому їй як старовинна будівля філармонії. І безуспішно та відчайдушно спробувала завернути очима за ріг, мріючи побачити щойно (!) відкритий «Замок квітів» Шато де Флер на місці абсолютно непотрібного Марійці стадіону «Динамо», чиє поле було зараз прекрасним озером, оточеним розарієм садівника Карла Христіані…
А потім, непритомно зітхнувши, прийняла простягнуту Врубелем руку, утішаючи себе думкою про дорогу назад.
«І неодмінно через Михайлівський! Аби поглянути на руку Варвари з каблучками. Чому їх тепер не продають? Адже могли б у Володимирському… Боже! Боже!» – паморочилась у неї голова.
Супутник рішуче відчинив їй двері кондитерської Семадені. І тільки тут панночка змогла оцінити безумство свого кавалера повною мірою: всі обличчя миттєво повернулися до них, зневажливі, здивовані, мінливі, винятково чоловічі. Ковальова болісно спробувала пригадати дату, яку, на жаль, її педагоги ніколи не включали до екзаменаційних білетів: коли жінки – порядні, а не повії! – почали відвідувати публічні кав’ярні? Здається, ще в 60 х. Хоча значення це не мало, бо жоден із присутніх тут панів, що обурено вирячилися на них із під «С. – Петербургскіх відомостей» і «Кіевскаго телеграфа», ніколи б не визнав порядною дівулю, яка з’явилася в публічний заклад у чоловічому пальті в супроводі білявого венеціанця з картини Тиціана.
«А він справді божевільний! – подумала вона ніжно і щасливо. – Приголомшливий. Чудовий! І навіщо йому ця Прахова?»
Екстравагантний супутник урочисто підсунув Марійці стілець, і, сівши за триногий столик біля вікна, вона вчепилася десятьма пристрасно розставленими пальцями в круглу мармурову стільницю й нагнулася над нею, ледве утримавшись, аби не розцілувати її на очах здивованої публіки.
«Я знаю! Я читала про неї в автобіографії Паустовського! Тільки тоді столи Семадені було пописано цифрами! Поряд із кафе вже побудували біржу, і ділки підраховували прибуток просто на столах», – ледве не поділилася вона з Врубелем і вхопилася за свої нестримно усміхнені губи.
– Прахови завжди замовляють тістечка від Семадені, а торт від Жоржа! Але ціни тут цілком помірні, не знічуйтеся, Надіє Володимирівно. Що ви будете?
Марія Володимирівна солодко воскресила в пам’яті сторінку книги.
– Фісташкове морозиво! – з бурхливою радістю оголосила вона.
І додумала, примружившись од захвату: «Те, яке замовляв Паустовський! А він теж навчався в Першій Імператорській, разом із Сікорським і Булгаковим. А Врубель – теж Мишко…»
«Мамо. Я – вдома!»
Благовидий пан за сусіднім столом скосив на неї позолочені пенсне очі, й на його брезклій фізіономії Марійка прочитала прямо протилежну думку: «Хто вона, власне, така? Що собі дозволяє? Вивести негайно…»
«Чорта з два! – подумки парирувала йому вона. – Семадені – це тобі не ресторан у «Європейському», він демократичний «для всякого виду молоді» і панів простіших. Це мені пречудовим чином відомо!»
«Теж Мишко» подивився на неї з веселим нерозумінням.
– Я не змерзла! – некеровано розсміялася Марійка. – Правда! – Її трясло. – Це нервове. Від щастя. – Так само як і на Старокиївській горі, її розпирала нестримна істерика щастя, помножена рівно на 1884!
– Невже ви ніколи не каталися в санях? – недовірливо подивувався кавалер, зробивши замовлення примруженому офіціантові («Чим можу? Чи не зволите ще чого? Для тверезої публіки є чай відмінних сортів, кава, шоколад, лимонад газе…»), що так же виразно сумнівався, чи варто взагалі приймати його у такої дуже дивної пари, але все таки вручив їм яскраво блакитну карту.
– Не каталася! – трохи не розплакалася Марійка Ковальова. – І Міста не бачила! Майже. Так вийшло. Знаєте, Миш… Михайле Олександровичу, – не стала фамільярничати вона. – Я дуже люблю Київ! Я тільки тепер зрозуміла, як його люблю!
– І я теж, – нахилився він до неї, розширюючи сяючі очі. – Я теж люблю це місто. В усякому разі, любив його перші місяці. Ніде, ніколи мені не було так легко і щасливо. Ні вдома у Харкові, ні тим більше в Петербурзі. У Харкові сім’я, батько, він ніколи не розумів мене… Петербург холодний, сірий. А Київ – місто безкрайніх зелених пагорбів і білих церков, безтурботне, як картинка з казки. Розімкнений, природний, примхливий, як цілісна жива істота! Коли вперше побачив його з вікна вагона, я подумав, що потрапив у казку, і зрозумів, що потрапив додому.
– Додому? – заворожено повторила за ним Марійка, вслухуючись у тихе постукування кістяних куль у більярдній кімнаті.
«Кращий у Києві більярд був у закладі Семадені!»
Вона вдячно подивилася в зашторене завірюхою вікно, почуваючи себе умиротвореною героїнею віршів швейцарського кондитера, що рекламує улюблене дітище простодушною поезією власного написання:

Вип’ю чашку кави, чаю 
Та помрію там часок… 
І вже більше не скучаю 
У зимовий вечорок. 

«Як тут чудово!»
– Я пам’ятаю, що написав сестрі, – палко згадав Мишко. – «Який він дивний. Шкода, що я тут не живу!» Щодня я ходив до Кирилівської пішки, від Опанасівської.
– Від… – («Нинішньої Франка!») – Це далеко! – здивувалася Марійка.
– Я йшов через Львівську, Лук’янівку, по стежці через Реп’яхів Яр, на Кирилівську гору. Про Кирилівку ходять погані чутки. Але Адріан Вікторович науково довів: це все пусте! Вперше я виконував важливе замовлення, начальствував, якщо хочете, став важливою персоною. Був на чолі цілої артілі, учні Мурашка змішували фарби за моїми рецептами, копіювали мої зразки… Але, передусім, уперше в житті я робив щось вартісне, а до того – тільки нікчемне і негодяще. Та й зараз бачу з гіркотою, скільки потрібно працювати над собою.
– У вас усе вийде! – запевнила його Марійка Ковальова. – І коли небудь, через сто років, вашу стежку назвуть «Врубелівським узвозом»! – пообіцяла вона, безмірно жалкуючи, що не може сказати правду: «Назвали!»
– Чому ви так думаєте? – жадібно спитав художник, запобігливо заглядаючи їй у вічі. – Ви бачили мої роботи в Кирилівській?
– Так. Повірте мені! О!
Вона здригнулася, розчувши десь вдалині тріскучий і незвичний голос телефону системи Белла – першого в Києві, встановленого у прогресивному Семадені («У 84 му. Зараз! Нещодавно!») задовго до глобальної телефонізації Міста. Але величезний, як підлоговий годинник, апарат «для внутрішніх потреб» уміщувався, мабуть, десь усередині.
«Який жаль!»
Благовидий сусід у сірому сюртуку, як і раніше, мерзотно витріщався на неналежно вертку Марійку, не в змозі відвести від неї очей: «Кокотка?» – запитував його правий. «Курсистка?» – суперечив лівий. Тоді як сусід сусіда, скориставшись задумливістю благовидого, поцупив у нього з під ліктя довгождану газету.

Взимку затишно у нього. 
Світла в теплій залі лет, 
Почитаю якомога 
Більше різних там газет… 

«Як добре! ЯК ДОБРЕ!»
– Як би я хотів вам повірити!
Врубель поглянув на неї й похитав головою.
– Утім, – сказав Михайло Олександрович сам собі, – вона теж вірить у мене. По приїзді до Києва я майже оселився в їхній сім’ї. Ми розігрували жартівливі бої на їхній дачі, обливали одне одного водою. Одягали вивернуті кожухи й лякали куховарку, прикидалися лісовиками. Грали в шаради. Мою, – по дитячому похвалився він, – ніхто так і не розгадав! Я лежав на землі із заплющеними очима і ловив щось ротом. А слово було «Васнецов»!
– Віктор Михайлович?
– Він і є: «вві сні» і «цов»!
– «Цов»?
– Це такі невідомі комахи! Природно, окрім мене, ніхто про них не знав, – розсміявся він. – Я був такий щасливий! Такий щасливий! А потім ніби захворів… – Він помовчав, невпевнено подивився на Марійку. Запитав: – Дамам таких запитань не задають, але ви… Ви ж уже досвідчені!
– Ви можете бути зі мною абсолютно відверті! Ви нічим мене не фраппуєте, слово честі! – елегантно видобула Марійка з пам’яті хитромудре слівце, запізніло подумавши, що для порядної міщанки з Подолу вона стала щось аж надто жвавою та бонтонною.
Розторопний половий із похвальною спритністю поставив на їхній стіл вазу з фісташковим морозивом і склянку з лимонадом газе, мимохідь поставивши перед сусідом у пенсне пляшку «Болгатуру».
Марійка солодко зачерпнула біле місиво…
– Скажіть, – спитав художник, перечекавши, – чи доводилося вам бажати когось так сильно, що вся ваша природа, всі ваші думки й почуття стали одним цим нестримним бажанням?
Він осікся, здається, побоюючись реакції на це надмірно відверте, навіть безсоромне запитання. Але Марійка лише замислилася на секунду, обсмоктуючи ложку і приміряючи любов до Мира до цих слів, і впевнено похитала головою:
– Ні. Не так.
– І слава Богу! – мовив він палко. – Я нікому не розповідав це, навіть сестрі, а ми ж із нею дуже близькі. Але ви ж і так уже знаєте. Ви чули нашу розмову з нею. І могли зробити висновок: вона дивовижна людина!
– Справді? – незадоволено насупилася Ковальова.
– Зовсім не схожа на інших дам, – запевнив він її, розпалюючись чимдалі більше. – Хоча неймовірно розумна, освічена, закінчила консерваторію по класу фортепіано. Брала уроки в самого Ліста! Але не лицемірка, не манірниця – вона жива. Непідробна. У ній немає ніякої позитивності, яку годилося б мати матері трьох дітей. Вона невпинно кидає виклик усілякій позитивності! Вона як дитина. Як я! Ми дуже схожі з нею. Одного дня, уявіть, її дістала гостя, дружина скульптора Антокольського. Так Емілія взяла й вилила їй на голову відро води! Уявляєте?! – Його обличчя осяяла захоплена усмішка, він і справді був схожий на хлопчиська, який говорить про хоробрість іншого старшого товариша, мріючи бути схожим на нього. – А що ляпас мені дала, так це правильно!
– Ви поклоняєтесь їй, – похнюплено сказала Марійка.
– Так, – відповів він, і обличчя його враз спохмурніло. – Але досить було мені полюбити її, як у мене виникло дивне тяжке почуття, немов я стою на краю прірви і ось ось зроблю щось непоправне, що назавжди погубить мою душу, і виправити нічого буде вже не можна! І Київ – пастка, мишоловка, яку підготувала мені доля! Але ж до чого тут Київ? Це так природно, адже вона дружина мого благодійника, ким би я був, якби не Адріан Вікторович. Та все ж, дивна річ, у Києві, цьому місті церков, я раптом зрозумів, що втрачаю віру. Тому що є така любов, яка сама по собі виклик Богові. Бо вона така величезна, що у твоєму серці просто не залишається місця для двох богів. І ти мимоволі викидаєш звідти небесного Творця. Бог – це той, кого ти любиш! Той, кому ти належиш, кому молишся, на кого сподіваєшся, хто один може дати тобі блаженство й горе, знищити й нагородити. І кожне його слово стає для тебе більшим і значнішим, ніж усі слова Христа. Кожна дрібниця, взята з його рук, – святиня!
Художник поглянув на Марійку спідлоба. Ослабив комір камзола і, запустивши руку за пазуху, потягнув за якийсь вузький шнурок на шиї.
Услід за шнурком звідти виринув маленький мішечок і ліг у запобігливо простягнуту Марійкою долоню.
– Ось погляньте, що я ношу тепер на шиї замість… «Хреста», – здогадалася Марійка.
Вона нерішуче розкрила ладанку і побачила всередині щось схоже на запорошену землю.
– Що це? – спитала вона.
Він раптом різко вивільнив шию від шнурка, немов виплеснув на неї гарячкові визнання, на секунду став вільним од цих почуттів і мовив саркастично і зверхньо:
– Земля. Земля, по якій ступала її нога! От як фразисто! Там, на дачі, коли грали в шаради, я зображував лицаря, а вона – прекрасну даму мого серця. Я сказав: «Дозвольте поцілувати землю, по якій ступала ваша нога». А вона розсміялась: «О ні, лицарю, занадто небезпечний подвиг, з вашою подагрою!» «Подагра» і було словом, що його слід було відгадати. «По» – новомодний письменник, Емілія його роман «Ворон» якраз читала. «Да» – згода по великоруськи. А «гра» – малоросійське слово. Я в цій сцені був паном, на дудці грав. І ось Емілія Львівна каже: «Я вам її краще сама зберу і в ладанку зашию. Як закортить, так розгорнете й поцілуєте». А потім, жартома, і справді зашила й мені віддала. Сміялася: «Ви тепер мій лицар і клятву мені дали навік». І я спочатку сміявся… А потім сміятися перестав.
Марійка сумно колупала пальцем землю з дачі Прахових – хотілося плакати. І подумала, що в неї теж висить на шиї не хрест, а ключ від будинку № 13. І це, певно, недобре…
Вона бездумно викопала із землі пожовклу соснову голку, що ще пам’ятала бідолашного Мишка щасливим, і зламала її в руці.
– Я груди собі різав, – несподівано сказав він.
– Що? – відірвалася від землі Марійка, втупившись у художника розширеними від жаху очима.
– До крові. Бритвою. – Він відтягнув краї камзола, і Марійчин жалісливий погляд знову дряпнули довгі й свіжі порізи на його грудях. – Щоб одним болем інший затьмарити! Найстрашніші люди у цьому світі ті, яких ми любимо, Надіє Володимирівно! Хоч якими б прекрасними вони були. А потім з’явився він!
– Хто? – запитала Марійка зляканим шепотом.
– Демон. Не «Демон» пана Лермонтова – мій особистий, – зі значенням роз’яснив їй Врубель. – Дементій Києвицький, друг професора Прахова.
– Дементій Києвицький?
«К. Д.? Але ні, – осмикнула вона себе, – для нас ця інформація застаріла років на сто. Сто двадцять, якщо бути точною».
– Але чому ви називаєте його демоном?
– Це вона, вона називає його так! – заговорив він із хворобливою самоіронічністю. – Глузуючи. Позаяк нічого демонічного в нім немає. Звичайний багач і франт, викликає інтерес до себе, кокетуючи, говорить дотепно ввесь час і від пересиченості уявив, що історією цікавиться. Ось лише погляд у нього точнісінько, мов у кота, який, муркучучи на печі, однак, не зводить погляду з миші. З Емілії Львівни… Спочатку я сприйняв його як суперника, мені здавалося, він теж небайдужий до неї! Але ні, тут інше… А що, не зрозумію. Але є між ними якийсь зв’язок: чи то він її боїться, чи то вона його. І невідомо чому я теж почав боятися його, і мені стала нестерпна його присутність. А днями зустрів його в Шато де Флер. Підійшов і каже з такою посмішечкою: «Ви, я чув, в метаннях, шукаєте генія чистої краси для образу Божої Матері. Так у мене є один на прикметі. Надією звати. Володимир Федорович її знає. Я посприяю, щоб він вас звів. Вона не натурниця. Але коли сподобається вам, обіцяю, сам усі складнощі улагоджу. Гадаю, Надія – це саме те, що вам зараз так необхідно!» Дивно, що ви з ним незнайомі, – задумливо завершив він. – Я вирішив був, що це черговий його дотеп. Але сьогодні Володимир Федорович прислав записку. Писав, що завтра Надія прийде до мене. Яке щастя, що ви прийшли на день раніше!
– Щастя? – повторила Марійка, вдивляючись в його нещасні, правильні, спотворені багатоденним болем риси. – У чому ж щастя?
– У тому, що інакше я нині ж увечері, у Прахових, оголосив би панові Києвицькому, що змушений скасувати цей візит. І ніколи б не зустрівся з вами, Надіє Володимирівно! – Художник квапливо накрив її складені на столі руки своїми і заглянув їй у вічі з незрозумілим, надсадним благанням. – Але тепер я не піду до неї! Емілія Львівна прекрасна, найдивовижніша жінка. Вона готова порушити пристойність, щоб тільки допомогти мені. Але якщо я поборю свою пристрасть сам, то і потреби в цьому прожекті немає ніякої. Адже так?
– Напевно, – озвалася Марійка. І в животі відразу стало лоскітно, солодко й зовсім нестерпно і водночас страшенно соромно.
І захотілося втекти, від нього і з ним від усіх – одночасно!
– Я люблю її. Але я ніколи б не взяв її за зразок, на те є причини, повірте! Я і зараз бачу вас. Можливо, тому, що анітрішки вас не знаю і не зіставляю вас ні з якими думками і вчинками. І саме тому мені так легко з вами! Легко, як було в перші місяці, коли я приїхав до Києва, ніби моє щастя повернулося до мене. Ви ж не відмовите мені, Надіє? – Вона розчула, як зараз її запозичене ім’я набуло для нього іншого, первозданного значення. Надія на одужання. Надія на інше життя. Надія на щастя.
Вона відвернулася.
«Цікаво, – натужно подумала вона, дивлячись у вікно на поки що двоповерхову будівлю Міської Думи, через яку Хрещатицька площа навпроти перестала бути площею, порівнявшись із однойменною вулицею, – хто вона, справжня Надя, Надія, посватана йому його «Демоном»? І добре чи погано, що співчутлива, непередбачувана й ексцентрична до навіженості Емілія Прахова мимоволі розбила його плани? І чому вона так злякалася, побачивши на портреті знайомого дотепника»?
Але все це, якщо чесно, цікавило Марійку тільки теоретично, як задачка в домашньому завданні. Не більше, ніж засніжений вусань у фасонному пальті, що метушливо пройшов за склом, утягуючи голову в плечі. Дівчина, мимохідь охрещена нею «інституткою», з окатим, обведеним широкою стрічкою капелюшка обличчям, яка на секунду зупинилась і плутано подивилася просто на них. Баба в хустці…
А непокоїло одне: що буде, коли вона погодиться?! І врятує безстрашну професоршу від дозвільних пліток, а Врубеля – від суперечки з Праховим. І той не усуне його від робіт у Володимирському. І Володимирський буде ще красивішим! І Мишко, можливо, залишиться жити в Києві, як і мріяв…
– Благаю вас, не відмовляйтеся! – гарячково посміхнувся він. – Не йдіть, не залишайте мене самого! – в якнайглибшому хвилюванні скрикнув Врубель, і Марійка, занадто недосвідчена в цьому питанні, зіщулювалася, не розуміючи, чому він так відчайдушно просить її залишитись, якщо вона сидить зараз перед ним, не збираючись іти. – Якщо ви залишитеся сьогодні зі мною, я не піду до неї. Врятуйте мене, благаю! Ви ж жінка, ви можете. Я знаю, що прошу про неможливе, але…
І тут тільки Марійка зрозуміла, про що саме він просить. І що під словом «жінка» мається на увазі не її приналежність до слабкої статі, а відсутність невинності. І живіт її почав танути, а в колінах раптом зникли кістки, і вони зробилися рідкими та м’якими.
– Не покидайте мене!
Він стискував її руки так сильно, що жар його долонь рвонув угору по Марійчиних зап’ястках, ліктях, передпліччях.
Паморозь нестримно пробігла по спині та плечах, обкутавши їх пуховою хусткою, і вона мерзлякувато й нервово стенула плечима. А всередині неждано і нез’ясовно виявилося тягуче, як рідка карамель, бажання піддатися, спасувати, розм’якнути і кивнути «так».
Вона завмерла, побачивши раптом, що у своїх мріях уже мчить на санях засніженим Хрещатиком, угору Трьохсвятительською, повз Михайлівський монастир, повз дім Прахова, назад до Андріївського узвозу, до будинку біля сходинок церкви, у кімнату із залізним ліжком. Уже відчуває на своїй шкірі, трохи нижче за скроню, його сухі запечені губи, що завмерли зараз за півліктя від неї, – ще не досяжні, ще не можливі!
І вона подумала навіть: «А може, втратити невинність сто років тому, ще до того, як я народилася, начебто і не береться до уваги?»
– Я прошу вас! – прошепотів він несамовито і без надії й опустив очі.
А Марійка відчула, що пуповина, яка зв’язує її з 6 липня XXI століття, розірвалась остаточно й безповоротно. Кiевъ засніжений, Kieff патріархальний, із сотнею не зруйнованих іще церков, із газовими ліхтарями та карсельськими лампами, що лузає насіннячко і купує до чаю сухе варення, вчепився в неї, закутуючи важким оксамитом і муаром, ладаном і лавандовим саше, спокушаючи її великодніми конваліями, прюнелевими дамськими черевичками, золотими різдвяними горіхами та духами «Улюблений букет імператриці», ще не перехрещеними в «Червону Москву».
Притиснувши до себе, запаморочливо нашіптував їй у вухо: «Ти моя, ти вдома, так і мало статися! Ти потрібна мені!»
– Ви потрібні мені! Я знаю, це схоже на божевілля. Ви не знаєте мене, а я вас. Але я відчуваю, повірте, відчуваю, що зараз, у цю секунду, вся моя доля висить на волоску!
«Він має рацію!»
«Мамо, мамо…»
Але Мами не було. Її не існувало! Вона мала народитися лише через сімдесят років, у майбутньому, якого ще не існувало.
– Я бідний, у мене немає ні імені, ні звання, ні особливих планів на майбутнє. Я сам не знаю, що буде зі мною завтра, з моїм невмінням розпорядитися часом, невибачними лінощами, флюгеруватістю, головним сумбуром. Можливо, я навіть бездарний, і з мене не вийде нічого вартого уваги.
– Що ви?! – гарячково запротестувала Марійка. – Ви ціни собі не знаєте! Ви станете геніальним живописцем. Я обіцяю вам! Про вас дізнається весь світ!
– Мені не потрібен світ. Мені потрібні ви! Зараз!
Марійка відсахнулася на спинку стільця, вириваючи у Врубеля свої перелякані руки.
Мир! Вона зовсім забула про нього!
Але і згадавши, не відчувала нічого, крім відчуття його цілковитої непотрібності. Раптом безпристрасно і байдужливо усвідомивши, що ніколи не любила Мира Красавицького, і її любов до нього була такою ж надуманою, несправжньою та замкненою на собі, як і її попередня дитяча закоханість у літературних персонажів та кіногероїв. І коли Мир, живий і непідробний, торкався до неї, їй хотілося тільки одного – відсторонитись і бігти геть! А зараз вона відстороняється, тому що до несамовитості мріє залишитися!
– Я прошу вашої руки!
– ЩО?
Марійка судомно схопила ротом повітря.
«Карамболь!» – переможно крикнув хтось у більярдній кімнаті.
– Я відкладу поїздку до Венеції.
– О!
– Скажіть «так»!
Так!
Вона вийде за нього заміж! Вона повінчається з ним у церкві Миколи Доброго на Подолі, як Булгаков і Тася Лаппа. Вони куплять собі обручки з руки святої Варвари, як Надія і Осип Мандельштам. Вона берегтиме його, і піклуватиметься про нього, і невпинно повторюватиме, що він талановитий, геніальний, що його слава неминуча. Він не збожеволіє! Вони оселяться на Андріївському і…
«Ти зміниш історію!»
– Ні! – випалила Марійка з останніх сил.
І побігла до виходу.
– Це недозволенно! Тут пристойний заклад, панове! – вибухнув, нарешті, викректаний володар пенсне та «Болгатуру».
Марійка чула, як Михайло схопився з місця, маючи намір наздогнати її. Знала, що він за спиною, всього за два кроки, і що зараз, витягнувши руку, він торкнеться її плеча, щоб утримати, і, як тільки це станеться, вона зупиниться і залишиться з ним! Тут. Назавжди. Без жалю, відмовившись од двадцять першого століття свого життя. Тому що саме тут її дім. І саме з ним. Вона врятує його!
«Ну ж бо!»
Її праве плече занило в очікуванні його долоні.
Але долоні не було. І вона зупинилась і обернулася.
Михайло Врубель застиг, вчепившись у спинку стільця й несамовито дивлячись у вікно, за склом якого у високому, чорному, припорошеному снігом стрункому циліндрі стояв, граючись нервово тростиною, імпозантний брюнет із голубоокою каблучкою на безіменному пальці.
Той самий. Але так само мало схожий на того, доброзичливого, сонячного й безтурботного хлопця в біло джинсовому костюмі, як і на іншого, з великим ротом, широконосого…
Та все ж вона відразу зрозуміла, чому експресивна Емілія Львівна так миттєво впізнала і злякалася його – злого й дотепного, з чорними, як вовчі ягоди, очима без дна.
«Демон!» – вибухнуло в голові.
Марійка рвонула на себе двері.
І закрутилася дзиґою, з шиплячим криком, що вихоплювався з неї.
Не було більше двоповерхової будівлі Міської Думи! І триповерхової, добудованої пізніше! І шпиля з патроном Києва Архангелом Михаїлом, який вражає мечем диявольського змія! І 15 го будинку кондитерської Бернарда Андрійовича Семадені, винахідника м’ятних льодяників «Кетті Бос»! І татаро монгольського брюнета в засніженому циліндрі – не було теж!
А на його місці стояли дві дівулі, облизуючи морозиво, що розтікалося, в однакових яскраво квітчастих коротких сукнях і товстих намистах.
– Дивися, дивися! – кинула одна, вказуючи подрузі на жінку в театральному костюмі.
– Ну і що? – незадоволено відрізала друга, вже заляпана, намагаючись безуспішно стерти зі свого ліфа солодкі краплі.
Марійка істерично викинула вперед благальні долоні, немов сподівалася, що зараз цей час розчиниться під її руками, і той світ упустить її назад.
Але нічого подібного не сталося.
– Хвора якась, ходімо, – потягла заляпана свою пару. Інші гранувальники також косували на неї. Цікаво, але без особливого здивування: хіба не буває? І лише Інститут Шляхетних Дівчат сумно підморгнув Марійці з гори: «Я тебе розумію…»
– О, ні!!!
Ковальова з ненавистю відштовхнула очима коринфську колону з позолоченою «Україною» в національному костюмі, скляні «парники» підземних магазинів, залізний міст у нікуди, перекинутий через Інститутську Дівочу вулицю, і завила від злості, що охопила.
«Ідіотка, яка ж я ідіотка! Треба було зупинитися раніше! Обернутися, сказати йому! – плакали Марійчин живіт, Марійчині груди, ноги й ліва рука, тоді як права гарячково полізла до кишені, намагаючись намацати там дорогоцінний ключ. – Треба повернутися, треба почати все спочатку!»
«Ти пам’ятаєш, Хрещатику, всі мої біди і втрати…» – знуджено співав вуличний музикант у центрі пішохідної площі, мучачи немолоду гітару.
А Марійчині пальці несамовито шаруділи по кишені, відмовляючись визнати, що ключа там немає!
«Мамо, – сказала Хрещатику Марійка. – Я втратила його!»
Вона втратила своє життя, що вже привиділось їй до самого горизонту, величезне, нескінченне, щасливе й нещасне.
І відчайдушно поглядаючи зараз на це – чуже, із заскленою площею, плиткими фонтанами, із бронзовими Києм, Щеком, Хоривом і їх лебединою сестрою Либіддю, – вона навіть не могла згадати, навіщо воно колись було їй потрібне?

Розділ двадцятий,
у якому Дарина Чуб викликає дух Віктора Васнецова 

…меморіальну дошку на вулиці Володимирській, 28, як довів краєзнавець М. Кальницький, встановлено помилково.
Л. Федорова. «Володимирська вулиця»

Тримаючи ключ у руках, Дарина зійшла на останній поверх.
«Здрастуйте, високоповажний Вікторе Михайловичу…
Прийшла благати вашого благословення і заступництва…
Мрія у мене… Змалку малюю… На вас сподіваюся… Вік би за вас Бога молила… А то сука стара, прости Господи, мати настоятелька самореалізуватися не дає! – сумно прорепетирувала вона про себе. – Тьху! Нічого не вийде. Яка я в біса послушниця?! Це Марійка – черничка. А я – корова! Влізла б у нормальне плаття, не довелося б зараз…»
Дарина, хоч якою бідовою вона була, страшенно боялася нині, розуміючи, що неодмінно завалить іспит зі старосвітського звертання, щойно запитання Віктора Михайловича Васнецова плигне за межі двох десятків зазубрених нею фраз.
«Не говорити «дівчина», говорити «отроковиця». Не говорити «раніше», говорити «колись». І «прикол» замість «пасаж» теж не говорити, тому що послушниці не годиться говорити «конфуз» і «неподобство». Господи, помилуй! Насправді! Будь ласка!»
Чуб «насправді» перехрестилась і, шумно зітхнувши тричі підряд, нечутно вставила ключ в один із замків, відразу наразившись на вхід до «екзаменаційної аудиторії», відчувши, як ключ легко обертається навколо своєї осі, а двері без скрипу подаються назад.
Дарина відчинила їх, маючи намір тут же причинити й натиснути на дзвінок, але стулка сама поїхала всередину. За нею лежав широкий і темний коридор. З дверного отвору віддалік падало косим килимком яскраве світло, і долинало безліч жвавих голосів. На Дарину повіяло таким знайомим і рідним запахом багатолюдного свята.
«Здається, – знову запнулася вона, – моя послушниця буде зовсім недоречною. У кращому разі, він скаже мені прийти в інший день. А сьогодні, мовляв, ніяк неможливо. Тоді на коліна. Не прогнівайтеся! Я більше не насмілюся!»
Пригинаючись і витягуючи шию у бік щебетливого світла, послушниця зробила кілька несміливих кроків. І втягла голову в плечі, почувши, як зі святкового шуму викристалізувалися два чоловічі голоси. «Килимок» забруднився їх тінями.
– Балаган це, причому найнижчого штибу. Хто він такий? Колишній телеграфіст зі станції Попельня! – мовив один.
– Не скажіть, – заперечив інший.
І перш ніж Дарина встигла усвідомити безповоротність такого вчинку, вона прошмигнула в темну кімнату навпроти, підкоряючись лише інстинкту самозбереження, що розрахував за неї: трьох зайвих секунд на те, щоб ретируватися назад за двері – у неї просто немає!
– Цей пан Самбор – прецікава особа. Кращий контактер із потойбічними силами! А медіумізм і медіумічна енергія є науковим фактом.
Голос другого наближався. Чуб істерично прорисила очима просторий салон, заставлений канапами, кріслами та ногатими підставками для квітів, і кинулася під стіл, накритий оксамитовою скатертиною з бахромою, що звішувалася до самої підлоги, Встигла ледве ледве: майже тієї ж секунди в кімнаті спалахнуло електричне світло.
– Не можете ж ви, справді, заперечувати такого явища, як електрика? – вів далі другий, гарячкуючи.
– Аж ніяк, – глузливо запевнив його співрозмовник.
– Але навіть дитина нині знає, що, зіткнувшись мізинцями один із одним, спірити, що сидять за столом, можуть скласти певний електромагнітний ланцюг. І з його допомогою вступити в контакт зі світом духовним, суть якого – не що інше, як душі людей, які померли або ще не народилися. Трапляється навіть повна матеріалізація покликаного духу. Померлий може взяти вас за руку, передати вам якийсь предмет з інобуття…
– Та вже наслухався, – саркастично урвав його перший, – що духи пана Самбора на сеансі в «Метрополі» виробляли! Вони в нього великі пустуни. І стіл у повітря піднімали, і на скрипках грали, і шапки на голови гостям понадівали. А потім одночасно висмикнули в усіх присутніх стільці й…
– Але це неприпустимо! – стривожився другий. – А якби там сиділа дама? Треба Павла Андрійовича попередити. Боронь Боже, з Варварою Андріївною такий конфуз трапиться! Та я… Та я цього пана Самбора на дуель викличу!
– Романтична ви особа, – фамільярно посміхнувся перший. – Особливо коли справа стосується Варвари Андріївни.
– Та ви ж і самі, самі до неї небайдужі, – знітився співрозмовник.
– Я – зовсім інша річ. Я – людина цинічна, – розбещено процідив його конфідент, бравуючи франтівською байдужістю. – Та при такому посагу я б не лише з Варварою Андріївною, а і з дамою зі свинячим рилом під вінець пішов. Тим більше, що за своєю сестрою Павло Андрійович усього сто тисяч дає, а дама, кажуть, мільйонниця! – зухвало додав перший, явно вважаючи себе Печоріним. Хоча, виходячи з вищевикладеної тиради, тягнув від сили на Голохвастова.
– І ви кажете це мені? Мені? – зайшовся від обурення романтик, схоже, по вуха закоханий у згадану Варвару.
– І зауважте, – знизив голос Печорін Голохвастов, – без жодного ризику. Адже Варварі Андріївні прекрасним чином про ваші почуття відомо. І коли ви їй моє зізнання перекажете, вона визнає, що ви щасливого суперника зганьбити хочете, і ні єдиному слову вашому не повірить. Хто ви, а хто я?
– Чи не забагато ви із себе вдаєте? – скипів закоханий, погоджуючись із Дарининою думкою.
– Я жінок розумію набагато більше вашого, – нестерпно гордовито мовив повагом Печорін. – Ви, Іване Івановичу, певно, мрієте, що Варвара Андріївна вашу душу, прекрасну і віддану їй, одного дня оцінить. Так жінки лише говорять про душу, а цінують винятково красу! І не красу навіть, а красивість – позолоту галантерейну. А про душу міркують, бо це тема красива. Лишень покажіть мені бодай одну панночку, яка б красі душі своєї сестри заздрила. А від того, що в іншої обличчя, стан, сукня, виїзд гарніший, ніж у них, буде, вони вкоротити віку собі ладні. І коханого вони собі за тим же принципом облюбовують – гарні картинки в думці малюють, на манер журнальних. Чи гарна ми пара, чи пасує він мені? Вони чоловіка під капелюшок підбирають. І лише у виняткових випадках – капелюшок під нього!
І Дарина, що і справді вже намалювала у мріях десяток коміксів на тему «Я + Ян», миттєво розбухнувши від незаслуженої образи, стала в колінно ліктьову позу і, притиснувши щоку до килима, обурено втупилася в галантерейно гарні лакові штиблети дуже неприємного Печоріна, судомно намагаючись придумати який небудь убивчий контраргумент.
«Ну і що, що малюю! Ну і що? Це ж не означає, що я його не люблю!»
– Ось і помисліть, шановний Іване Івановичу, – продовжував видавати сентенції Свирид Петрович Печорін, – які ваші шанси? Я – потомствений дворянин. А ви в газетці служите, одягнені demode . І прізвище у вас непоказне – Мочалкін. І собою не видні. І любов ваша крихкотіла, без форми. А панночки тільки в красиву любов вірять! Ви Варварі Андріївні зітханнями жаліснивими докучаєте. А я дивлюся на неї поглядом, запозиченим із майстерні самого Амура. Я їй букети та цукерки в бонбоньєрці, а ви вірші. Так у вас і почерк негарний! Вже не звольте гніватися…
– Нехай так! Нехай вона ніколи мене не полюбить. Але якщо ви лише через посаг, я цього не дозволю! – застогнав розгніваний романтик.
– Проходьте, проходьте, пане Самбор. Прошу вас, панове, – почувся переливчастий дівочий голосок. – Про що це ви, Рокотов, тут із Іванком секретничаєте?
– Про даму зі свинячим рилом, Варваро Андріївно, – карамельно проспівав підступний кавалер. – Ось Іван Іванович нещодавно розповідав, що до них у «Кіевлянинъ» новий лист надійшов. Іще один жених знайшовся. Пише: «Якщо мільйонщиця зі свинячим рилом і справді існує й досі вільна, настійно прошу переслати мені її адресу, оскільки наміри у мене найсерйозніші».
– Саме так, – розгублено підтвердив бідолашний романтик. – Але дозвольте, пане Рокотов, він же ще не вийшов. Звідки ж вам відомо? Я лише сказав… – щиро здивувався Іваночко, закоханий і, мабуть, тупуватий.
– Та що ви? Ви ж мені його й переказали. Забули? – нахабно відпарирував підлий викривач жінок.
Іванко раптом уривчасто, обурено засопів. Дарина – теж, але в долоньку:
«Оце так Голохвастов! Викапаний. За двома зайцями! Ні, в цьому випадку – свиньми!»
– Бідолашна дама, – жалісливо зітхнула Варвара Андріївна. – Чи можна муку більшу придумати, ніж із таким обличчям на світ народитися?
– Ось слова справжньої жінки, – сказав Голохвастов, солодко, як комплімент, із адресованим тільки Іванкові бридким підтекстом.
– Ви маєте рацію, Варваро Андріївно, – палко вигукнув закоханий. – Він же не за неї, за посаг її піде, а потім її ж і соромитися почне! Мучити. У нас у газеті кажуть, її в минулому за гроші показували, як зразок фізичної потворності, поки якийсь оригінал мільйонник не одружився з нею з цинізму. А альфонс цей нинішній – потомствений дворянин, що процвиндрив…
– Та ніякої дами зі свинячим рилом не існує! І хто лишень цю чутку пустив? – весело проказав чийсь бас.
Численні ноги оточили тим часом Даринин стіл.
– Що ж, пане Самбор, ми в цілковитому вашому розпорядженні, – сказав бас без особливої поваги.
– Прошу всіх присутніх сісти! – негайно розпорядився новий тенор, що намагався бути особливим. – Панам, які бажають особисто пересвідчитися, що спіритичні явища – не трюки й не обман, продукований самим медіумом, пропоную розташуватися поряд зі мною. Таким чином, ви будете самі тримати мене за руку упродовж усього сеансу і торкатися ногами моїх ніг.
– Я так розумію, ви гіпнотизуватимете самі себе? – ліниво потягнувся голос Голохвастова, зображуючи іронічну знудженість.
– І переконливо прошу присутніх не робити з цього жарту! – злетів нервовий тенор, який, безумовно, належав колишньому телеграфістові зі станції Попельня. – І не задавати духам запитань з підколюванням.
– Чули анекдот? – сказав над Дариною ще незнайомий їй баритон. – Хазяйка дому ставить запитання: «Духи, скажіть, скільки у мене дітей?» «Четверо», – відповідають духи. Чоловік хазяйки жартома цікавиться: «Духи, скажіть, скільки у мене дітей?» «Двоє», – відповідають духи. Більше він із духами не жартував!
– Я вам так скажу, Сергію Васильовичу, ввесь цей медіумізм – лише новомодні забобони. Раніше у відьом і бісів вірили, а нині новоявлену чортівню винайшли…
На Дарину з шумом насувався ліс дерев’яних ніжок і ніг, в основному, чоловічих. Жіночих були всього дві пари. Одна, найчарівливішого вигляду, розташувалася просто навпроти – причому черевички, слід визнати, були ніяк не з тупими, а з витягнутими носами, зі світлого рожевого шовку, вишиті пастельними кольорами, – просто не черевички, а цукерочки.
Ліворуч од них помістилися знайомі чепурні штиблети, а праворуч – нервові, не впевнені в собі черевики.
«Напевно, Варваронька, між Іванком і Голохвастовим. А другі жіночі, – певно, дружина Васнецова. А Васнецов – бас – дуже вже по хазяйськи звучить!»
Утім, у будь якому разі легенда з послушницею, змалечку схильною до живопису, вже провалилася. Тепер Дарина тягнула тільки на послушницю жіночого Флорівського монастиря, запроторену туди дбайливими батьками за непереборний потяг до крадіжок зі зломом.
«Капець мені», – подумала Дарина, зіщулюючись у грудку на крихітному острівці окупованого ногами простору, де послушниця ледве вміщувалась. І заплющила очі, несподівано всією душею зрозумівши африканських страусів, – із заплющеними очима справді було не так страшно!
– Приберіть світло, – з шиком розпорядився пан Самбор.
Хтось, поспішно тупаючи, мабуть, служник, прибрав сяючу електрику.
– О ні, так – страшно, – схлипнула Варваронька. – Запаліть свічку!
– Не бійтеся, Варваро Андріївно, – заспокоїв її голосом Голохвастов.
– Темрява є одна з найважливіших умов, за яких виявляється медіумічна енергія, – з апломбом пояснив колишній телеграфіст Попельні. – Втім, проти однієї свічки я не заперечую. Зчепіть ваші мізинці. Треба створити спіритичну фігуру «магічне колесо»! І настійно прошу вас, коли я співатиму, співати разом зі мною. Це притягне одного з духів…
– Ні, ні, – знову перервав його схвильований голос Варвари Андріївни. – Я хотіла б викликати цілком певний дух – великомучениці Варвари. Моєї заступниці!
За столом виникла незручна пауза, і Дарина розплющила очі. Штиблети на чолі столу нервово затанцювали на п’ятах – здається, до такого пасажу пан Самбор був не готовий.
– Але чи добре це буде, Варваро Андріївно? – затремтів стривожений голос Іванка. – Хіба можна святу заради забави тривожити? Церква й без того засуджує спілкування з душами померлих…
– Я знаю, лише вона мені правду скаже! – мовила з пафосом Варваронька. – Я тільки їй одній вірю! Мені треба поставити Варварі важливе запитання. Як до мене ставиться та людина, про яку я зараз думаю?
Здається, її загадка секрету ні для кого не становила. Ноги занервувались, а лакова пара, що сиділа поруч із шовковими черевичками, рішуче закинулась одна на одну.
– У такому разі, – прийняли виклик лакові штиблети, – я теж хотів би поставити запитання святій. Коли я почую відповідь від особи, цікавої для мене, що викрала моє серце?
– Але Варвара – гонителька відьом, войовниця всілякого мракобісся, – захвилювався Іванко, чи то і справді від благочестивого страху образити святу, чи то боячись, що ненадійна Варвара дасть Голохвастову позитивну відповідь.
– До речі, ви чули, який скандал минулого тижня у Володимирському з Варварою стався? – пожвавився баритон, що багато чув. – Живописець зображував великомученицю з обличчям Лелі Прахової. Так губернаторша істерику влаштувала й зажадала, щоб він ікону ту переписав. Що ж, каже, мені на Лелю Прахову молитися?
– Ми у Васнецових були, він нам казав, – відгукнулася, маніжачись, пара ніг «дружини Васнецова».
«Як у Васнецових?! А тут тоді хто живе? – очманіла Дарина Чуб. – Тут же дошка, я сама бачила!»
– Панове, панове, – обурено вискнув телеграфіст Попельні. – Дозвольте нагадати, це не ярмарковий балаган!
«Дошка біля під’їзду! – подумки завищала за ним послушниця Флорівського. – «В цьому будинку в 1885–1889 рр. жив і працював видатний російський художник Віктор Михайлович Васнецов». І його портрет, і Три богатирі під ним!»
– Пане Самбор, – вступив поважний бас, – оскільки я запросив вас провести приватний сеанс на прохання моєї сестри, будьте ласкаві виконати її бажання.
– Це неможливо.
«Це абсолютно неможливо!!! І в біографії, і в довіднику Києва – Володимирська, 28!»
– Утім, як хочете, – жалюгідно пробелькотав медіум, подавившись чиїмсь мовчазним поглядом. – Покладіть руки на стіл і стуліть мізинці, – почав він гіпнотизуючим голосом. – Я викликаю дух святої великомучениці Варвари. Варваро…
«Васнецов! – заплакала Дарина, всіма фібрами душі закликаючи інший дух – «російського» і «видатного». – А Васнецов тоді де?»
Несподівано десь, як і передбачав Голохвастов, завищала скрипка – напевно, число фокусів спірита було обмежене. Чоловічі коліна праворуч і ліворуч від пана Самбора тут же прилучилися до його ніг, перевіряючи їх чесність. Хоча якби той міг грати на скрипці нижніми кінцівками, то напевно заробляв би цим значно більше, ніж демонстрацією сумнівних спіритичних явищ.
«Мені потрібен Васнецов! Боже, часу немає. Ми ж сьогодні, можливо, загинемо!»
– Я щось відчув, – приголомшено й недовірливо сказав бас. – Якийсь поштовх.
«Мені потрібен Васнецов!»
– І я, – слабко видихнула Варваронька.
– Вона тут! – віщуюче проголосив спірит і зробив значущу паузу. – Я відчуваю, дух великомучениці витає в цій кімнаті! Дух Варвари хоче повідати нам…
«Де живе Васнецов?!»
– А а а ах! – голосно злякалася дівуля.
– О!
– Боже милостивий…
– Господи! Свят, свят! – хрестився хтось із гостей.
Адже просто над головою медіума з темряви раптом засяяло бліде жіноче обличчя.
– Ви кликали мене! – сказала страшним замогильним голосом Дарина Чуб.
І вигляд перевернутих, що розтеклися від страху, обличі, що нестямно дивилися на темну постать у чернечому одязі, яка взялася з нізвідки, відразу надав їй рішучості.
Настрій аудиторії вона завжди вловлювала геніально!
– Слухай мене, Варваро! – наказала вона, не розтуляючи губ (знайомий хлопець із циркового намагався навчити її чревовіщання, та недовчив. Але за браком професіоналізму виходило ще краще – розтягнуто і з підвиванням). – Він! – вказала Чуб на посірілого Іванка витягнутим перстом (на щастя, вже позбавленим неналежного святій манікюру). – Знає відповідь на твоє запитання! його вустами я відкрию тобі скорботну правду! А тобі, – перст викривач перекинувся на паскудного викривача жінок, – сріблолюбець і марнослов, я призначаю в подружжя даму зі свинячим рилом!!!
– Так він із за посагу? – перелякано заплакала Варваронька. – Я знала!
– Він писав їй, він не міг знати, він сам признався… – скрикнув визначений святою Іванко.
– А тепер, – заволала Дарина, розмахуючи пальцем у пошуках візитерші Васнецових. – Відкрийте мені, де мешкає нечестивець, який написав мій образ із отроковиці Прахової? На нього ляже Божа кара!!!
– О Боже! Не знаю! – до смерті злякався вусатий пан на іншому кінці столу, тоді як огрядна дама, що сиділа праворуч од нього, тільки несамовито хрестилася, пустивши очі під лоба й безмовно розтуляючи рота. – Я Васнецова. Він на Великій Володимирській, 42!
– У у у у у у, – розперезавшись, страхітливо завила Дарина Чуб, і, розставивши руки «літаком», метнулася до виходу.
Але досить було зробити їй крок уперед, як Варваронька пристрасно схопилася за серце і, різко похитнувшись, повалилася на підлогу разом зі стільцем. І перед приголомшеними побаченим промайнув вихор нижніх спідниць і дві жіночі ніжки в чорних панчохах і з оборками на панталонах, що неналежним чином зметнулися вгору.
– Варваро Андріївно! – відчайдушно крикнув Іванко.
Але Дарина вже встигла прошмигнути в так і не замкнуті ніким вхідні двері, і тільки її й бачили.

* * *

У чернечому одязі, що розвівався, мов вітрила, Дарина Чуб тайфуном улетіла до квартири на Яр Валу й помчала до шафи.
– У у ууу! Скільки вас! – обурено простогнала вона від відчайдушного нетерпіння.
Тисячі ключів із тисячею картонних брелоків, на ревізію яких Марійці знадобилася ціла година, загойдалися перед нею, потривожені надміру поривчасто розчиненими дверцями.
– Та не лізь ти! – скинула вона лапи Ізиди Пуфик, що потяглася до неї на руки. – Володимирська, 42, де ж вона? А а а а!
Упиваючись кігтями в шкіру під платтям, Пуфик з розгону видерлася на Даринину спину, як на дерево, і вчепилась у плече.
– Іди геть!
Землепотрясна сіпнулася, скидаючи кішку на підлогу й боляче вдарившись розлюченим ліктем об дверці шафи.
Ключі з дзенькотом посипалися на підлогу. Дарина з виттям впала на карачки й почала поквапно їх збирати. Пуфик негайно вихопилася на зігнутий зручною дугою хребет і заходилася втоптувати його лапами, муркочучи так голосно й захоплено, що Дарина, яка мала діаметрально протилежні почуття, заревла вголос:
– Відчепися од мене! Бачиш, що ти наробила? Як я тепер… Іди! йди геть, щоб очі мої тебе не бачили!
Пуф, скривджено пискнувши, плюхнулася на паркет і, докірливо подивившись на дівчину, відійшовши на кілька кроків, почала з підкреслено незалежним виглядом ловити лапою «мишу» з картонним «хвостом».
– Не смій! Віддай мені! – спробувала забрати ключ Дарина.
Ізида моторно підхопила здобич у зуби й позадкувала.
– Віддай, кому сказала! Я – твоя хазяйка!!! Якщо ні, то й не підходь до мене! Я тебе більше не люблю! Чула? Все!
Кішка ображено покосилася на неї й після тривожних роздумів невпевнено підійшла до Дарини й акуратно поклала ключ у її простягнену долоню.
Хазяйка втупилася в нього, не вірячи своїм очам.
– Це ж… Так ти знала? Ти мені?.. Ах ти мій Пуфичок! Моя канапка! Канапе моє любе! Моя найкраща у світі кішечка! Моя плюшечка… й ди, матуся тебе поцьомає! – Ізида старанно замуркотіла, відвертаючись і скоса поглядаючи на Дарину кокетливим оком. – Іди, моя руда дівчинко… – Землепотрясна поривчасто згребла свою помічницю докупи і притиснула до грудей. – Мій товстенький мішечок! Мамочка скоро повернеться й купить своїй киці мишку… Я швиденько, зовсім скоро, тут два кроки.

* * *

Хазяйка не збрехала. Не «два», так двісті два: будинок № 42, що присусідився до Золотих воріт, за бажання можна було побачити з вікна на Яр Валу.
Ключ підійшов. Дівчина приклала вухо до дверей, прислухаючись, чи є хто у квартирі, – ніяких ознак життя! – і, кинувши недоброзичливий погляд на електричний дзвінок, обережно відхилила стулку і протиснулась усередину. Образ якщо не всевидющого, то того, що все чує, Святого Духа припав їй до душі значно більше недорікуватої послушниці. Та й рангом, як не крути, був вищий.
Проте не встигла неслухняна послушниця зробити кілька безшумних кроків, у двері подзвонили, і, підстрибнувши від несподіванки, Дарина кинулася в першу кімнату, що трапилася на її шляху, і очманіла.
На неї дивилися три величезні богатирі! – з дитинства рідні й невід’ємні від дитинства, як слово «мама», – врятовані нею нині вночі.
«Оце так!!!»
Дзвінок зазвучав знову. Звідкись із глибини будинку почулися важкі неквапливі кроки. І Дарина, не довго думаючи, прошмигнула у вузьку щілину між стіною та притуленим до неї натягнутим на підрамник полотном.
– Адріан Вікторович! Заходьте, заходьте, – почувся густий і статечний чоловічий голос. Голос був радий, – очевидно, візитер був такий же приємний густоголосому, як і Дарині Чуб, яка вмить відреагувала на рідкісне ім’я.
«Професор Прахов! Слава Богу! А це, виходить, сам…»
– Ось, Вікторе Михайловичу, вирішив зайти, вас провідати, – оповістив Васнецова енергійний професорський голос. І Дарина радісно вдихнула, приготувавшись слухати чергову радіоп’єсу. – Щось ви дуже розхворілися. Не винуватьте, що не телефонував. Через ці трамваї, самі знаєте, що нині зі зв’язком відбувається. Ось вам і велике диво техніки! Хе хе… – засміявся гість.
– І правильно зробили, дуже вдало! Олександра Володимирівна дітей у Володимирський парк на прогулянку повела. А я вже здоровий майже, лікар мені й вино для тих, хто видужує, рекомендує.
– «Сен Рафаель», з аптеки Марцинчика? Мовби для вас вигадали, Рафаель ви наш! – заохочувально пожартував професор. – Наша Сікстинська капела чекає на вас не дочекається. Собор наш буде першим у Києві, згадаєте моє слово.
– Прошу сюди, Адріане Вікторовичу…
«Хоч би це було сюди, ну будь ласка!» – благально мовила Дарина.
Про XIX століття вона знала мало і смутно, але одне їй було відомо напевно – в той достопам’ятний час споруджували будинки з такими товстими стінами, що почути з однієї кімнати те, що відбувається в іншій, було просто неможливо!
Її пристрасне прохання знову було почуте: перемовляючись, Адріан Вікторович і Віктор Михайлович рушили в її напрямі.
– Ну які ж гарні! – голос професора пролунав раптом небезпечно близько, по інший бік картини. – Чудо! Тільки ви могли зробити таку красу. Знаєте, а я вже до них звик. Вважай, майже десять років візити вашим «Богатирям» роблю. А відвезете, так нудьгувати без них буду.
– Що ви! – добродушно всміхнувся Васнецов. – Молодший мій, Мишко, і життя без них, певно, не уявляє. Скільки він себе пам’ятає, «Богатирі» в домі стоять. Вони для нього й не картина, а щось невід’ємне, як обід, собор, сестра, мама, тато. А щілину цю, – Чуб із жахом побачила, як в її вузьку обитель просунулася велика й натруджена чоловіча рука з вказівним пальцем, – діти так і звуть між собою – «за богатирями». Й ігри за нею влаштовують. І скільки «Богатирі» ще тут простоять, одному Богові відомо, – зітхнув він.
– Забудьте всякі побоювання щодо цього. Ви велику справу робите! – енергійний професорів голос віддалився й зафіксувався на одному місці, мабуть, визначившись на стільці. – Від виставки ваших ескізів Володимирського в Третьяковській усі, здається, в захваті були. Чого ж вам іще? А що ваш друг Полєнов вважає роботу в храмі справою, недостойною сучасного живописця, так то, пробачте за різкість, його біда.
«Це вони про наш Володимирський собор, – дійшло до Дарини. – Як цікаво!»
– То наша загальна біда, – щиро сказав густоголосий. – Ось ви, Адріане Вікторовичу, трамваї лаєте, – нелогічно перескочив він. – А коли я до Києва з вашої милості приїхав, у вас і конки не було! І ліхтарі газові на Хрещатику горіли. А зараз усюди електрика, трамваї, телефонний зв’язок. Пам’ятаєте анекдот про селянина та велосипедиста? Я тільки тільки у вас влаштувався, його в «Кіевлянинъ» протягнули в пресі.
– Це про пана Еміля Фалера, про якого мужик на дорозі подумав, що то демон, і палицею побив?
– Він того року свій перший рекорд поставив. Міжміський велосипедний пробіг від Києва до Житомира. А нині, читали в газетах, новий – від Києва до Парижа на велосипеді проїхав!
– І що ж з того? – не зрозумів професор.
– А те, любий мій Адріане Вікторовичу, що якби не ви, я б через усе це й руки на себе накласти міг!
«Отаке тобі! – здивувалася Дарина Чуб. – Він що, такий поведений на велосипедах?»
– Через технічний прогрес і рекорд пана Фалера? – недовірливо подивувався разом із нею професор Прахов.
– Так, я ж себе знаю! Восени, неодмінно восени, коли завжди послаблюється моя енергія та воля, подивився б у вікно та сказав: «За роки, що ти в Києві пробув, світ повністю змінитися встиг, люди таких дивних див навидумували, а ти, бідолахо нещасний, не зміг завершити всього однієї картини! Чи можна вірити в себе після цього?»
«Ах, он воно що! – зрозуміла його послушниця, яка сама не раз гризла собі лікті через те, що її ровесниця, шмакодявка Брітні Спірс, уже затьмарила Мадонну, яку завжди мріяла затьмарити сама Дарина».
– Ну ну, голубчику, – збентежено мовив повагом гість, – що за думки такі? Чи не ви мені казали: «Яке мені діло, великий мій талант чи малий, – віддавай усе!» Мені дуже тоді ця ваша думка сподобалась. Я й іншим її в приклад приводжу. У ній смирення є. Рідкісна для людей мистецтва якість! Рідкісна! Всі вони гординею мучаться і про велич марять.
– І знаєте, дуже, дуже важко робити ліквідацію своїм маренням та ілюзіям, – серйозно сказав Васнецов. – Тільки ви не бентежтеся, що я трішки скиглю і хникаю, – все минуще, – легко і світло пояснив він. – І я тільки вам це кажу, щоб ви знали, який я вам вдячний.
– Навпаки, Вікторе Михайловичу, – благополучно повернувся до Адріана Вікторовича його колишній оптимістичний тон. – Мене ви в усьому і звинувачувати маєте за те, що я зі своїм Володимирським десять років життя у вас забрав. Вам у нас у Києві, мабуть, не дуже й весело було.
– Авжеж… Не дуже.
«А чим це тобі наш Київ не подобається?!» – обурилася патріотка Чуб.
– Ви ж, пригадую, планували всю роботу за три роки виконати. А воно бач як вийшло, – роз’яснив Дарині професор Прахов. – Тільки ви, з вашою рідкісною силою волі та самодисципліною, і могли втілити таке грандіозне замовлення.
У кого б іще на чотири тисячі аршин натхнення та душевного горіння вистачило? Чотириста ескізів, а ще іншими керувати, та робота над «Царевичем» і «Богатирями»!
– А це вже суто між нами, Адріане Вікторовичу; дух мій іноді так бентежився, що я ставав часом моральним боягузом. Гріх це був! – переконано покаявся художник. – Гріх Божий храм розписувати і про суєтне та дрібне мріяти! Ось та сама гординя, про яку ви кажете, мене й охопила. Виставкових фурорів зажадав. Мріяв я і в перший рік, і в другий «Богатирів» закінчити і виставити на Пересувну. Теж цікаво, як поглянула б Москва на них – хто, що і як?
«Москва, Москва, Москва! – роздратовано проспівала подумки Землепотрясна. – Це, між іншим, узагалі наші богатирі. Київські!»
– Але мої сили, виснажені постійним фантазуванням, не дозволяли успішно працювати над картиною, – продовжував дратувати її густоголосий. – Постійно треба було з уяви, а то і з душі, виколупувати і прилаштувати до стіни то око, то ніс, то цілу голову Святого, Апостола, Пророка, Мученика. А на душі ж похмуро і дощить! Кепсько на душі. «Ото сиджу я тут, – думав, – а робота мого життя стоїть, “Богатирі” пилом припадають». А коли і третій рік минув, я відчув таку втому і духу, і тіла, що… Бачить Бог, за що я вам вдячний! А Бог – він усе бачить. Він диво мені явив!
«Диво? Це вже щось…» – сконцентрувалася підслухачка.
– Та годі вам, батеньку! – сконфузився професор.
– Я не про те зараз. То друге диво було. А перше – мій дивний порятунок, коли я з риштувань зірвався… З п’ятнадцяти аршинів. Адже ж на смерть розбитися міг!
«З п’ятнадцяти аршин? Це скільки?» – спохмурніла Дарина.
– Так, пощастило вам.
– Та, не пощастило! – відрізав Васнецов. – То Богоматір мене врятувала! Та, яку я ось цими руками писав, а сам… А вона мене врятувала! Вона простила. І я немов наново віру здобув. Недаремно в Київ люди за тисячу верст пішки йдуть, аби святим мощам вклонитися. Недаремно його святою колискою православної віри звуть. Недаремно він – азбука православ’я! І цю азбуку всім нинішнім цинікам перечитати не гріх.
«Отож бо!» – задоволено подумала Чуб, знімаючи претензії до праросійського живописця.
– Але і цього Пречистій Діві мало видалося. Вона мене не лише врятувала і простила, але й утішила, як дитя мале.
Адже наступного дня ви мені такий безцінний дар піднесли. Мала рацію Емілія Львівна, – це, можливо, щонайперша святиня київська!
«Стоп, стоп! Емілія – Катя? Це він про скарб!» – затремтіла підслухачка від інтригуючого передчуття «того, що їй належало знати»!
– Уже й не знаю, як вас переконувати, – невдоволено зауважив професор історії мистецтв. – Казки все це, Вікторе Михайловичу. Я, зізнаюся, досі вражений, що митрополит серйозно це сприйняв і в Успенську його поклав. Про Кирилівські печери чого лише не вигадують… Самі знаєте, народ у нас темний, неосвічений.
«Що саме – казки? Чому казки, якщо він сам скарб знайшов?» – здивувалася Дарина.
– Ні ні, Ілля, Добриня, Альоша – герої не вигадані! – натхненно заперечив Віктор Васнецов. – Я, коли його в руки взяв, такий душевний тріумф відчув, що і передати вам не в змозі. Господи, невже саме той, невже мого головного богатиря?!
«Та хто саме той? Що, сказати важко?» – занервувалася Дарина.
Оскільки виходило, що коли мого головного богатиря – то не скарб! Скарб був гетьманський…
«Що ж тоді він тримав у руках?»
– Адже я, коли картину цю тільки задумав, навмисно сюди приїжджав, на придніпровські степи, на розмах, на роздолля подивитися! Правильно Гоголь писав: «Як тут не бути богатиреві?» Ескізи накидав. Та потім усе забулось. А тут точно зійшлося в одну мить. Що ж я, дурний, на долю ремствую, коли вона привела мене саме в те місце, де Ілля мій преподобний у печерах лаврських лежить? А в Десятинній – Володимир, якому він служив вірою і правдою! І сама моя вулиця на гору Старокиївську веде, на якій богатирі мої в його князівському теремі бенкетували. Хіба не єдине все це з тим високим і суворим завданням, що я нині у Володимирському втілюю? Як я міг одне від іншого відділяти, коли і богатир мій перший, і Володимир – одне?!
– Ну, коли ви це так розумієте… – почав був член комісії з оформлення Володимирського собору, явно маючи намір закруглювати цю піднесену розмову, яку він так і не зміг заземлити.
– Так! Так! – гаряче перервав його Васнецов. – Ми ж і з вами не раз говорили, як вражає нас глибина, безпосередність і щирість старих іконописців, як вони повно і небоязко виконують свої завдання! Звідки у них ця повнота і сміливість? А завдання ж бо зрозуміле. У попередні віки всі люди, що оточували їх, – і великі, й малі, – всі вірували! І весь натовп хвилювався й радів творінню своїх художників. А хто тепер чекає від нас піднесених одкровень? Ми мусимо хльостко розважати натовп, як фіґлярі сезону, чи гіпнотизм, Цуккі, Сара Бернар. І самі ми поволі починаємо міряти себе виставковими фурорами та газетними похвалами. І їм на потребу я хотів створити своїх «Богатирів»! Квапився, терзав себе…
– Надто вже ви до себе суворі, – примирливо зітхнув Адріан Вікторович. – І до інших не менше. Пам’ятаєте, як одеського генерал губернатора, що в собор поцікавитися зайшов, у шию виштовхали? Хіба можна так?
Але Дарина була не згодна з професором – їй дедалі більше подобався цей дядько, справжній і нестандартний. І він мав рацію: не можна тупо гнати попсу на потребу публіці. І нічого всяким начальникам лізти у святий творчий процес!
– І щодо Михайла Васильовича… – почав зануда професор.
– Не мусив Нестеров вашу Лелю для іконостасу писати, – буркнув у відповідь Васнецов, і стало зрозуміло: це переконання він висловлював вже не вперше і міняти його не має наміру.
«Ага, вони про мою Варвару! Так я теж в іконостасі вишу? Тобто повішена. Здорово!»
– Та й не кажіть, – весело погодився з ним цього разу професор Прахов. – Недаремно на Києві наша сім’я вважається зразком ексцентричності… Не домочадці, а просто святе сімейство! Дружина – Кирилівська Богоматір, із нашим же немовлям на колінах. А Михайло Васильович спочатку все шедевром Михайла Олександровича захоплювався, а потім прямо по його стопах пішов. Перший у дружину мою закохався, другий – у дочку. Нестеров і руки Лелиної просив. Та куди, вдівець із двома дітьми! Знову ж таки, купецького стану…
«Ну, це ти, дядьку, дуже сильно проколовся, – єхидно зауважила Дарина Чуб. – Либонь, коли Нестеров став лауреатом Сталінської премії, твоя дочка по сусідах старцювала! А могла б на «Волзі» їздити! А ще цінитель мистецтва…»
Чуб щиро вважала людей творчості вищою та єдино гідною кастою і за обивательське ставлення до них могла із задоволенням перегризти співрозмовникові горло. (Нестеров же, з незрозумілої причини, був улюбленим художником її матері.)
– А як відмову дістав, зобразив її у вигляді святої Варвари, – завершив розповідь професор, який недооцінив мистецтво і не здогадувався, що незаслужено позбавив дочку «Волги», так само як і про існування самої «Волги».
– Не годиться це, – сказав Васнецов. – Одна річ – царівна або там птиця сирін. Тут кожному вільно фантазувати, як йому заманеться. Але писати святих зі своїх коханих…
– А самі ви хіба не з шановної дружини Олександри Володимирівни Володимирську Богоматір зобразили? Так хто вас урятував? Цариця небесна чи…
– Пресвята Діва! – занадто суворо відрубав Васнецов. – А все інше – плітки та домисли. Так, ідея мені на думку спала, коли Мишко мій немовлям у матері на руках сидів і, побачивши небо та хмари, руками до них потягнувся, так, наче хотів увесь світ Божий обійняти… Але то був поштовх! Композиційне рішення! Адже дружина моя – не Богородиця. А син – не Христос. Не можна одне з іншим змішувати! Гріх.
– Що ви все завели – гріх та гріх?.. – скривився голос професора, що неавантажно зрізався зі своїм божественним каламбуром.
– Я Емму Львівну ні в чому не звинувачую, – схвильовано заговорив Васнецов. – Вона – жінка, вони люблять, коли всю увагу на них спрямовано. Кожна себе відразу і Марією, і Клеопатрою уявляє.
– Та вже знаю, знаю, – забідкався професор. – Не долюблюєте ви її. Я й сам іноді можу розгубитися від її капризів. То на голові стоїть у живих картинках, танцює і співає, то істерики, то раптом у таку набожність впадає, що мені самому якось незручно робиться. Ніби й не вона… Отож. Але повірте! – непідробно стривожився голос Прахова. – Вона – людина найвищих душевних якостей, віддана мати і дружина. І хай там що кажуть люди, Емілія Львівна й сама була фраппована, коли Врубель її портрет із Венеції привіз! Він з ума за нею сходив… Я для того його і в Італію відіслав, аби справа скандалом не обернулась. І тут тобі на! Привозить! Хто ж знав. Він постійно бував у нас, портрети малював. Так він і мене малював, і дівчаток…
– Емілія Львівна знала, – глухо сказав густоголосий.
– Та що ви, звідки ж? – задзвенів голос чоловіка.
– Тільки не мусив Михайло Олександрович писати з неї непорочну Діву й Царицю Небесну, – ухильно мовив художник. – Я їй так і сказав. Усе, як є, коли Емілія Львівна мені запропонувала…
– Моя дружина вам запропонувала? – зайшовся голос професора Прахова.
– Так, – підтвердив Васнецов і додав, помовчавши: – А погодився б, вона б мене не врятувала.
– Так. Так, – мовив Адріан Прахов.
І Дарина відчула, як за одну хвилину його візит перестав бути приємним.
Зависла важка пауза.
– А що Врубель? – спитав, нарешті, Васнецов.
– Та він тепер усе демонів пише, – неприязно відмахнувся голос професора. – Коли після повернення з Венеції Емілія Львівна його на місце поставила, в нього це стало чимось на зразок нав’язливої ідеї. Він і раніше з химерами був. У гості міг заявитись із зеленим носом. У костюми ренесансні обряджався. А тут… Ехе хе х. Вовком дивився. А то й зовсім зникав. Де був, що робив – невідомо. Та він і сам, здається, не завжди розумів. Називав «грою в провал». А ця безглузда історія з уявним похороном батька, на який він нібито поїхав! А батечко його живий, здоровий, як з’ясувалося. Погано він кінчить, згадаєте моє слово!
– Я чув, Михайло Олександрович одружився нещодавно. З оперною співачкою, – задумливо сказав Віктор Михайлович.
– Ну, дай йому Бог, – невпевнено побажав Прахов.

Розділ двадцять перший,
у якому автор пропагує XIX століття 

І присвятивши (знов?) суцвіттям
Лункий рояля ритуал,
Всим дев’ятнадцятим століттям
На давній впасти тротуар.
Б. Пастернак

Марійчині думки металися в голові, як люди мечуться по квартирі, вивалюючи на підлогу речі з шаф, істерично намагаючись знайти втрачене й життєво важливе. І коли, пройшовши крізь перехід колишньої Хрещатицької Думської площі, Марійка повернула за ріг – на колишню й нинішню «найфантастичнішу вулицю у світі», – вона таки знайшла те, що шукала.
Два ключі – на гачку в шафі висіли два ключі! Точно так, як і на гачку, де відшукався заповітний ключик від легендарної Андріївської, 13, а під ним – менш легендарний, але не менш дорогий – від Андріївської, 38, де Булгаков жив із молодою дружиною Тасею Лаппа.
А оскільки так, мабуть, другий ключ (з адресою, що нічого їй не сказала), який сусідив із Трьохсвятительською, 10, теж мав якесь відношення до київського життя Михайла Врубеля.
Ну а ні, то з тисячі непізнаних адрес на картонних бирках ключів хоч один та належить його друзям, знайомим або навіть стороннім людям, що жили тут в один час із ним. А значить, потрапивши туди, можна буде розшукати і його. Не в Києві, так у Харкові. Не в Харкові, так у Москві. Система зрозуміла: виходячи на вулицю з людиною з минулого, ти залишаєшся з нею в її часі, а якщо сама… Якби вона знала це відразу!
Підібравши шовковий поділ, Марійка пробігла похилий пагорб Малопідвальної і подалася вгору по крутій Прорізній. Плаття було нестерпно жарким і тісним, і від бігу почали обриватися гачки. Захекавшись, Марійка добігла до світлофора й зупинилася, тримаючись за груди, що стали важкими.
«Ні, – відчайдушно подумала вона, – мені потрібні той самий день і година. Не раніше, не пізніше. Я потрібна йому саме тоді! Я маю врятувати його. Потім буде пізно…»
– Вау! Марійко! Марійко!!! – долинуло до її не поєднаного зі свідомістю слуху.
Петляючи між машинами, що гальмували, та повністю ігноруючи відчайдушні гудки переляканих водіїв і два пішохідні переходи, через перехрестя, навскоси до Марійки бігла збентежена черниця з двома фірмовими пакетами з магазину «Сафо». І залишалося тільки припускати, яке враження справила на продавчинь модного бутика «божа раба», що зі знанням справи вибирала собі фірмові шмотки.
Возз’єднання двох костюмованих дівиць у чорному викликало підвищений ажіотаж. Деякі перехожі зупинилися, прислухаючись і намагаючись зрозуміти, від чого вони відбилися: від театральної трупи чи від похоронної процесії?
– Як ми зустрілися, га? – радісно виплеснула Дарина. – Ой, я таке бачила! Усе спрацювало! Тільки не там, де потрібно!
– А ви з театру? – нахабно спитав їх низенький безвусий хлопець, підозріло принюхуючись до Чуб веснянкуватим носом. – А познайомитися з вами можна?
– Сашко? – несхвально втупилася в його ніс Дарина Чуб.
– А як ви дізналися?
Землепотрясна знервовано полапала свою послушницьку шапочку і, намацавши на лобі кучерик, що вибився, цнотливо запхала його назад.
– Господи, прости раба твого грішного Олександра, – несподівано прошепотіла вона, опускаючи очі. – Йди з миром, отроче! Ми не з театру, ми з жіночого монастиря Флорівського на Подолі. Пожертвування для неімущих збираємо… – Чуб повчально струсонула фірмовим пакетом.
– А а а а… вибачте, – обм’якнув отрок і, очманіло поглянувши на «пожертвування для неімущих» із київського бутика, куди не пхалася навіть велика частина імущих громадян, нервово струсонув головою і попрямував геть.
– Ходімо, ходімо, швидше, – потягла подруга Марійку. – Я була в XIX столітті, уявляєш? І ти знаєш, що найземлепотрясніше? Ти ще не в’їхала? А ти поглянь на годинник!
Марійка байдуже дістала з кишені «Чайку».
На циферблаті було 17.04.
– Бачиш? – скрикнула Дарина. – А з дому ми вийшли не пізніше ніж пів на п’яту! Я так і очманіла, коли годинник у магазині побачила. Час зупинився! Той час, який там, – тут не береться до уваги! О 16.30 пішов і о 16.30 повернувся! А ти як? Ти теж? – захоплено спитала вона.
– Я ключ загубила, – похоронно сказала Марійка.
– Ну, ти роззява! – обурилася Чуб. – Де ж ти його посіяла? По дорозі?
– Ні, – глухо озвалася роззява. – Напевно, в спальні у Врубеля. Коли плаття знімала…
– ЩО О О! – очманіла Чуб. – Ти з ним той… Ти з ним переспала?! – Її очі захоплено округлились і подивилися на Марійку зі щирою й непідробною повагою.
– Ні… – Марійка стулила повіки, крізь щілини яких тут же просочилася тепла волога. – Він мені пропонував! Я хотіла! І тут бац – і я знову на Хрещатику. А ключа немає… І як тепер назад, не знаю.
– Оце так! – зворушилася Дарина. – А на Хрещатик ти, взагалі, як потрапила? Він же біля Андріївської жив!
– Ой, Дарино! – Марійка поривчасто кинулася на шию подрузі, зачарована її несподіваним співчуттям і розумінням, і з полегшенням уткнулася носом у чорну рясу. – Ти розумієш… Але ти навіть не розумієш! Але ти зрозумієш, коли я тобі скажу…
– Так, – розпорядилася заінтригована Дарина Чуб. – Додому! Там усе розповіси.

* * *

– Послухай… – сказала Дарина.
Марійка з обличчям, що розпливлося від любові, бігала по колу з книжкових полиць, як циркова коняка, і, витягаючи то одну, ту іншу книжку, обурено запихала їх назад:
– Де вона? Вона була тут! Книга про Врубеля? Вона випала разом із альбомом Васнецова. Я пам’ятаю… Я не можу йти навмання, я мушу дізнатися про нього все. Все, що з ним буде, перш ніж повернутися туди.
– А це що? – Чуб стала на карачки і, засунувши голову під канапу, витягла звідти якусь розірвану книжечку. – Не вона? Так, діла…
Марійка судомно схлипнула, притискаючи до грудей другий ключ.
Над книгою, мабуть, так і забутою нею на підлозі, зі знанням справи попрацювали чиїсь зуби й кігті. Шурхотливі, як миші, сторінки були роздерті й вирвані з корінням. Більш менш цілими залишилися тільки початок і кінець.
– Хто з вас це зробив? – грізно закричала Дарина.
Чорний кіт, що, як і раніше, сидів на уподобаній ним камінній полиці, беззвучно вискалив у відповідь жовті ікла: схоже, він не терпів нарікань. Пуфик, що віддано метушилася навколо Дарининих ніг, сіла на важкий зад і здивовано подивилася на неї круглими бурштиновими очима. Беладонна була відсутня.
– Гаразд, – спробувала втішити Марійку Дарина. – Що можна прочитати в книгах? Уся ваша історія – одне суцільне ошуканство! Скільки Києву років, ніхто не знає. Табличку з Васнецовим причепили на сторонній будинок. А що я через оте все могла чортзна куди потрапити, ніхто не подумав. Добре хоч у квартиру… А якби в бордель?! – викрила вона безвідповідальних істориків, не завваживши, що про такий пасаж історики вже точно подумати не могли.
– На Володимирській не було борделів, принаймні легальних… Треба бігти в бібліотеку, поки не зачинилася! – Марійка маніакально націлилася на двері.
– Послухай, – затулила прохід Чуб. – Адже твій Врубель жив у дев’ятнадцятому столітті!
– Ну то й що? – спалахнула та. – Мені подобається дев’ятнадцяте століття! Воно подобається мені значно більше, ніж…
– Я не про те, – миролюбно перебила її Дарина. – Я хочу сказати, що воно вже минуло, а значить, уже нікуди від тебе не подінеться! Розумієш? Туди не можна запізнитись! І якщо ми знаємо спосіб, як потрапити туди, то можемо зробити це й завтра, і післязавтра.
– Логічно. – Ковальова задумливо моргнула, пригальмовано переварюючи інформацію. Хоч як не дивно, цей простий висновок не спадав їй на думку!
– Просто тобі, як кожній жінці, хочеться зараз і негайно. І я тебе дуже добре розумію, – підкреслила три останні слова Чуб. – Сама така! І я обіцяю тобі: завтра ж ми все про нього довідаємося, прочитаємо, випитаємо й підготуємось як слід. І якщо захочеш, то залишишся там, із ним. Чому ні? – з ентузіазмом запитала вона. – Якщо час зупиняється! Можеш прожити з ним хоч ціле життя, а потім повернутися сюди і прожити тут іще одне. Хіба не круто? Круто! Тільки зараз у нас зовсім інші проблеми. Ми сьогодні помремо. Пам’ятаєш? Хоча, – звично почухала ніс вона. – Якщо ми точно помремо сьогодні, то втекти в інше століття – може, якраз і вихід. Тільки що ми там робитимемо? Ми ж цивілізовані люди… Здохнемо.
– Ну що ти! – фанатично запевнила її Марійка. – Кінець XIX – початок XX – це найкращий час на світі! Вже були трамваї й автомобілі. Але ще їздили в екіпажах на санях! Вже був телефон і душ Шарко, але дамам іще цілували руки, поклонялись їм й носили на руках, як богиням, – тільки тому, що вони дами! І ми ще носили капелюшки й корсети, але ті, хто хотів, їх уже знімали, і стригли волосся, і курили, і здобували освіту. Ти напевно станеш суфражисткою. Або курсисткою… І будеш першою жінкою, яка проїде по Києву на велосипеді!
– А телевізор? – не прислухалася до цього захвату Чуб. – А Інтернет? А кіно?
– Вже був синематограф!
– І що там показували? Потяг прибуває? Без слів! Спасибі!
– У 20 х роках з’явився Рудольф Валентино і Чарлі Чаплін. Треба тільки трохи почекати…
– А Тарантіно? А брати Вачовскі? А Коппола?
– Хочеш, – невпевнено запропонувала Ковальова, – візьмемо туди відеомагнітофон і спробуємо якось прикрутити? Адже електрика вже була! Ні, ти не розумієш, – палко прошепотіла вона, заводячи очі під лоба, – я лиш тепер зрозуміла: мені там набагато краще, ніж тут. Я там усе знаю, а тут…
– Нічого, – уточнила Дарина, мимоволі кривлячи губи. – Теж мені новина! Запитала б мене, я б тобі це і так сказала.
– Тому я і пішла в історики. Господи, мамо, не хочу! Не хочу жити тут!
– Не хочеш – не будеш! – відрубала Дарина. – Ніхто не тримає! Але доки ти ще тут, давай, якщо тобі не важко, зведемо кінці з кінцями. До речі, – спокусливо проспівала вона, заглядаючи в уцілілий альбом, – Васнецов народився 15 го травня, як Булгаков. П’ятнадцятого ж був фестиваль, вірно?
Не допомогло!
Марійчин ніс загрозливо засопів і зібрався плакати.
– Я усе розумію, – нагадала Дарина. – Але, благаю, Масю, давай поки що душ Шарко окремо, а інформацію до справи… Я ж тобі все розповіла! А ти? Крім того, що він тобі освідчився, ще щось цікаве сталося?
– Так, – якось спливла на поверхню Марійка, згадавши раптом головне – те, через що вона так безглуздо вибігла з кафе, і те, через що добросерда Дарина Чуб могла враз утратити все своє дружнє розуміння, – і обхопила пальцями скроні з такою силою, ніби боялася, що її голова трісне. – Давай по порядку, – боязко почала вона здалеку. – Наприкінці XIX століття в Києві жила сім’я професора Прахова, першого професора історії мистецтв, дійсного радника, «вашого превосходительства» і, як ти говориш, тусовщика…
Дарина вдоволено кивнула, сіла на канапу, по чернечому склавши руки на колінах, і приготувалася слухати. Пуфик, видершись на спинку канапи, віддано поставила дві передні лапи їй на плече і вмостилась одночасно на спинці й на спині.
– На початку 80 х Адріану Вікторовичу було доручено художнє керування реставраційними роботами в Кирилівській церкві та внутрішнім опоряджанням Володимирського собору на Бібиковському бульварі, – заговорила Марійка точно за чотирнадцятим білетом. – Для цього він запросив до Києва Михайла Врубеля, який щойно відучився в Петербурзькій академії мистецтв. І Віктора Васнецова – теж іще нічим особливо не видатного. Тобто він уже був визнаним майстром із талантом історичного живописця. Але саме Володимирський і «Богатирі» стали його особистим Александрійським стовпом. Після них Васнецов став «основоположником нового церковного і національного живопису, явищем, кумиром Русі, перед яким треба ставати на коліна й молитися».
– Еге ж?! – запишалася Дарина «справжнім дядьком».
– Точно так, як і кар’єра Врубеля почалася з Кирилівської та «Демона», – вела далі Марійка. – До них він узагалі нічого серйозного не намалював. – Вона задумливо зазирнула в початок книги, переглядаючи студентські роботи Михайла. І жалібно охнула, побачивши акварель «Гамлет і Офелія». – Цікаво ще, що, виходить, Васнецов спочатку дуже нудився життям у Києві й лише потім, після свого чудесного порятунку…
– Коли він із будівельних риштувань упав? А п’ятнадцять аршинів – це скільки?
– Трохи більше одинадцяти метрів, – підрахувала подумки Ковальова.
– Як з вишки в басейні? Але на кам’яну підлогу! Тоді й справді чудесний, – схвалила чудо дівчина.
– А Врубель, навпаки, спочатку полюбив це Місто… І, правда, я пам’ятаю з білета, його біографи писали: перші півроку в Києві були найсвітлішим періодом в усій його біографії, трагічній і жахливо… – Голос студентки затремтів і зібрався увірватися.
– І як ти все це пам’ятаєш? – поспішно захопилася Дарина.
– Та що я пам’ятаю! – несподівано розізлилася Марійка. – Тільки київський період і хвостик після нього! А далі ми не вчили, тому що далі – це було вже не наше мистецтво кінця XIX – початку XX, а їхнє – російське! Я навіть не пам’ятаю, через що він збожеволів! Він не мусив божеволіти! – проскиглила вона. І раптом, остаточно зірвавшись із налагодженої теми, вибухнула дзвінким і багатослівним обуренням. – Подумаєш, нервовий! Він просто був закоханий і страждав! Ну і що, що в костюмі? Просто людина творча, – засперечалася вона незрозуміло з ким (очевидно, з самою історією!).
– А зелений ніс?
– Та бачили б вони, в чому ти ходиш! Вони б подуріли! Він анітрохи не більш схибнутий, ніж ти! Ясно?! Я мушу, мушу повернутися туди! Без мене він збожеволіє!
– А я від тебе збожеволію! – втратила терпіння Чуб. – Від вас обох! – остання репліка стосувалася Пуфика, що головою вниз плюхнулася до неї на коліна.
Перевернувшись, кішка впустила незграбний зад повз ноги, зад поповз на підлогу, і його власниця повисла на кігтях, що вчепилися в Даринину рясу.
– Ви можете хоч на секунду зосередитися на одному місці? – сердито гаркнула Дарина, підхоплюючи Пуфика і садовлячи її собі на руки. – Професор знайшов у печерах не скарб! А щось, що належало головному богатиреві.
– Головному – значить, Іллі Муромцю, – вирівняла курс студентка.
– Сідай, п’ять! – бовкнула Чуб. – А то я без тебе не здогадалася! Хоча, звичайно, в усьому іншому, – спішно підсолодила свій випад вона, – я зовсім дурка. В усіх цих церквах, соборах, лаврах, картинах, професорах зроду не розберуся.
– Мощі преподобного Іллі дійсно лежать у лаврських печерах, – зітхнула Марійка. Її голос нарешті вирівнявся і втратив істеричний надрив. – Виходячи з цього, віддати в Лавру річ, яка імовірно належала Іллі Муромцю, цілком логічно. Коли Прахову було доручено реставрацію Кирилівської, кияни вже розкопали лази під церквою, і, напевно, він спустився туди. А може, й не спускався, адже шукачів скарбів цікавили тільки скарби, а всі інші знахідки вони викидали назовні разом із землею. Але тоді це, мабуть, якась украй ексклюзивна річ, не просто шолом або зброя. – Марійка підійшла до бюро, де лежав уцілілий альбом, і вгляділася в глянсову обкладинку. – Наприклад, знаменита палиця Іллі, вагою в сорок пудів. Це, – подумки помножила вона на 16,3 кг, – 652 кілограми!
– Ого! – збудилася Дарина. – А знаєш, дуже може бути! Навіть скоріше за все! Давай, підсумовуй далі…
– Отже, – підвела підсумок Ковальова, – Прахов знайшов у Кирилівських печерах щось на зразок палиці Іллі Муромця, і його дружина попросила, щоб він відніс святиню до монастиря. Приблизно в той же час Врубель закохався в дружину Прахова і…
– Написав портрет Каті для Кирилівської церкви.
– Не портрет, а образ для іконостасу! І вона зовсім не Катя. Вона – білявка!
– Нібито Катя не може бути білявкою…
– І взагалі, він хотів написати її з мене!
– Може, ще й напише, – ввічливо з’їхала Чуб. – Каті пофіг, а тобі приємно. Тільки не знаю, чи варто писати Божу Матір з відьми?
– Ми – Києвиці!
– Одначе Васнецов вважав, що це погано, – уперлася зачарована густоголосим художником Дарина. – І дуже засуджував Емму за те, що вона спровокувала Врубеля…
– Вона хотіла йому допомогти! – стала на захист кохання своєї любові Ковальова. – Вона була дуже щирою, поривчастою, живою і не зовсім керованою! Як ти! Але вірною та віруючою жінкою.
– І дочка її, з якої Нестеров ледве Варвару не написав, – теж! Дуже віруючою, – саркастично скривилася Чуб. – А по моєму, їм просто прославитися хотілось. Уявляли з себе бозна що. Я спати з тобою не буду, тому ти святу з мене напиши! – зображувала вона комизливий світський лепет. – І до Васнецова твоя віруюча теж під’їжджала. Їй однієї ікони було мало! Адже Кирилівська десь на задвірках, поряд із психлікарнею. А Володимирський – центріше не буває. І Божа Мати там на всю стіну до стелі. Тільки він їй ось! – Дарина викинула вперед ліву руку з агресивно стиснутим кулаком і ляснула себе правою долонею по зап’ястку (хоча Віктор Михайлович Васнецов напевно висловив свою відмову в більш шанобливій формі).
– Твій Васнецов – ортодоксальний християнин! – неприязно гаркнула Ковальова. – Він потомствений священик. Мав парафію отримати, якби з семінарії в академію не пішов. Він – ретроград!
– Ні, він – справжній! – повстала Дарина. – І його Марія – справжня і від смерті його врятувала. І сьогодні вночі Володимирський від пожежі – теж! І у війну. І я в це вірю! А Врубеля його Марія погубила. Хочеш знати, коли в нього дах поїхав? Так я тобі скажу: тільки но він її портрет із Венеції привіз! Вона отримала, що хотіла, і тут же йому сказала: завертай голоблі! А він «пішов у провал». А як вийшов, кинувся демонів писати!
– Так от, про «Демона», – загрозливо почала Марійка, розсерджена безапеляційністю Дарини. – Першого «Демона» Врубель написав у Києві!
– Я знаю.
– Звідки?
– Думаєш, я зовсім дурка?! – нелогічно обурилася «зовсім дурка». – Я, між іншим, Ґлієра закінчила. І ми там оперу Рубінштейна «Демон» проходили. І викладач розповідав: побачивши її постановку в Київському оперному, Врубель і написав першого «Демона». А «Демон» – це тобі не «Ведмедики в сосновому бору». Його весь світ знає. Бачила «Інтерв’ю з вампіром»? Так там Бред Пітт і Антоніо Бандерас з’ясовують стосунки на тлі «Демона» Врубеля. Круто?
– Круто, – скупо погодилася Марійка, що не бачила «Інтерв’ю», не ідентифікувала Пітта й не вважала, що статус голлівудського задника – ознака художньої крутизни. – Тільки опера тут, пробач, ні до чого! І Прахова теж. Тому що це не Лермонтовський – це наш Демон. Михайло знав його. І назвав мені його ім’я – Дементій Києвицький. К. Д.! І це…
Вона різко зітхнула, заздалегідь жалкуючи про тишу, яка розірветься зараз від обуреного крику Дарини, й завершила переконано і безпардонно:
– Наш хлопець із каблучкою. Той самий!
– Наш хлопець? – зіщулилася Чуб. – Але це вже повна дурня! Він узагалі не схожий на «Демона»! І звуть його взагалі Ян!! Я не розповідала, було не до того. Але я зустрічалася з ним сьогодні в клубі. І він мені все, абсолютно усе пояснив! У нього тато – крута шишка і примушує його в мерії працювати. А в робітники він пішов йому на зло. І зрозуміло, що не назавжди.
– Але я бачила його.
– Кого ти бачила?! – верескнула Дарина. – Коли?! Сто років тому? Та хіба мало схожих людей!
– А каблучка…
– І схожих каблучок – навалом! Ти увесь час на нього наїжджала! Із самого початку! Ось тобі й привиділося…
– Я можу присягнутися!
– Краще не треба. А то посваримося! – похмуро пригрозила Землепотрясна, дивлячись на неї очима людини, готової негайно викреслити співрозмовника зі свого життя. – Запам’ятай раз і назавжди, Марійко, – це закон: ніколи не жени на хлопця своєї подруги! Доти, доки вона сама не почне на нього гнати. Бо коли справа упирається в хлопця, дружбі кінець!
– А хіба він уже твій хлопець? – згасла та.
– Уже! – грізно гаркнула Чуб. – Коротше, – демонстративно змінила вона тему, – діло йде до ночі, і ми в повній безвиході. Даремно вбиралися! Тільки пріла під цим мотлохом. Єдина корисна інформація – моя. Про палицю. І про скарб. Він і досі там! Але від цього нічого не міняється. Спасибі, хоч час зупинився. І тобі освідчилися. Мир твій, виходить, побоку? – буркотливо уточнила Дарина.
Марійка наморщила губи і слізно затрясла головою спочатку заперечливо, потім згідливо.
– Я знаю, це погано… Спочатку з одним, потім з іншим. Так негарно вийшло. Треба було йому відразу сказати, що я його не люблю… Але я так звикла, що люблю його, і у мене не було ні секунди, щоб подумати, що я не люблю його насправді. І якщо він справді мене любить, то… Мала рацію мама: я безнайдійна шльондра!
– Надійна, – миролюбно поправила Дарина. – І ніяка ти не шльондра. Тобі до шльондри ще рости і рости. Якщо хочеш знати, він…
Але її дозріле зізнання в злочині «з необережності» перервав неввічливий чорний телефон. І на Марійчин жах і сором, глухий голос відданого їй Мира попросив її спуститися за ним у під’їзд.
– Лишенько… – заскиглила перелякана Марійка.
– Гаразд, – остаточно заспокоїлася Дарина. – Готуйся. Я за ним сходжу. – І додала примирливо: – Для чого ще потрібні подруги?
– Стій… – запобігливо пискнула Ковальова. – А як ти гадаєш, Михайло мені освідчився по справжньому? Він же її любив… А я так, просто нагодилася? – слізно запитала вона, благаючи про спростування.
– І в голову не бери! – негайно довела свою дружбу Дарина. – У нього до неї була психопатологічна любов, – безбожно понівечила вона медичний термін. – Від такої зараз лікуються! Ця Прахова йому абсолютно не підходила! Він же засмиканий, ламаний – таким тільки у ваті лежати. А ти і є – вата!
– Правда? – зраділа сумнівному компліменту Марійка.
– Повір, я знаю, що кажу! – запевнила її Дарина Чуб.

* * *

Мир навіть не запитав про походження чернечого балахона Дарини, лише ковзнув по ньому відстороненим чорним поглядом. Враховуючи, що вперше він побачив Чуб у дранті, а вдруге – закутаною в прапор, він, певно, встиг змиритися з її зухвалою екстравагантністю в стилі «гегемон вульгаріс».
Утім, на Марійку, що зустріла його вже в цивілізованому одязі, прибулий теж не поглянув. Зайшов, опустився на канапу, разом опустивши голову, плечі й безвільні руки, і втупився в підлогу, не вимовивши ні слова.
– Що з тобою? – пригнічено спитала Марійка.
Мир повільно поворушився, спідлоба поглянув на Чуб. Без колишнього презирства, безбарвно й бездушно, так, немов цей погляд був лише рудиментом його минулого життя – зниклого без сліду.
Але та однаково напосілася:
– Не хочеш при мені говорити, можу й піти!
– Ні, – кивнув він повислою рукою. – Не має значення.
– А що має? – поцікавилася Дарина, помовчавши й так і не дочекавшись наступного продовження.
– Ми взнали номер батька Миті.
– Телефонний?
– Машини. Він приїздив його провідувати. А номер такий, що запам’ятовується.
– І можна дізнатися, чия ця машина? – пожвавилася Землепотрясна.
Руда Пуфик, що із приходом гостя втратила Даринині коліна, але залишилась у кімнаті, щоб їх вартувати, прохально потяглася до них передніми лапами. Але хазяйка неввічливо відсторонилася.
– Можна, але не треба. – Мир знову дивився в підлогу з виглядом людини, що занурилася в саму себе й потонула там. – Ця машина у вас під будинком. Я на ній приїхав…
– Це твоя машина? – невпевнено спохмурніла Дарина.
– Це машина мого батька. Митя – мій брат. Дмитро Красавицький.
– Ось тобі й К. Д.! – приголомшено ахнула Чуб. – Співчуваю! Чесно! – несподівано перейнялася вона людськими почуттями до нього: тепер, коли його присутність більше не загрожувала Марійці розчаруванням, а їй жахливим викриттям у чаклунстві, Дарині стало щиро жаль красеня. – Позашлюбний? І батько нічого не говорив, так? Боже, жах який – дізнатися про себе таке! Уявити тільки, я зараз з’ясовую, що в мене є божевільна сестра…
– Виходить, – жахнулася одночасно з нею Марійка, – для того щоб виправдатися, тобі треба звинуватити рідного брата?! А що ж твій батько? Він такого не витримає!
– Я нікого не збираюся звинувачувати, – ледве чутно мовив Мир. – Я піду в міліцію. Я скажу, що це я.
– Дурень, – кинулася захищати його від нього самого Дарина. – Твоєму братові нічого не буде! Він же божевільний! Переведуть на жорсткіший режим. І правильно зроблять! Коли б не цей ваш схибнутий лікар, що дозволяв йому все на світі. Пустив маніяка в город!
– Він і прийняв нас тому, що думав: це прийшов твій батько! Ото він злякався, побачивши тебе. Він же знав, що ти не знаєш про брата, – загальмувала на попередній темі Ковальова.
– Треба негайно повідомити слідчого! – рішуче резюмувала Чуб. – Доки він нікого ще не вбив. Адже скарб, як з’ясувалося, досі там.
– Скарб…. – Мир сумно зітхнув, немовби кажучи «це пусте», але сказав незрозуміло: – Будь проклята ця любов! Щоб любити, треба бути сильним – слабкий на любов не здатний! А я – сильний. Принаймні я сильний…
– Про що це ти? – насторожилася Дарина, вже здогадуючись, у чому таїться проклята каверза.
– Якщо я скажу, що це Митя, Марійка мені не пробачить, – виправдав він її гірші підозри. – Він же сподобався їй. Я бачив. Вона його захищала…
Дарина різко схопила Марійку за руку і поглянула на її годинник. 17.40. Присуха набула фатальних форм!
– А може, це справді не він? – негайно виправдала гірші підозри Мира Марійка. – Може, це сам «дядько Киря»! Якщо він відданий хворому, – спішно залепетала вона, – то уявляєте, як відданий йому Митя? Добрий лікар у нього – все світло у віконці! Що той скаже, те він і зробить. А розкриється – Снуровський умиє руки і скаже: що ви хочете, він же божевільний. Він використовував його наосліп. Підіслав до Рити… Чи ні. Він сам убив Риту й Миколу Петровича! Знаючи: в разі провалу він просто зверне все на пацієнта!
– Ти ж кажеш, він його страшенно любить! – обурено заперечила Чуб.
– Ну і що? Що Миті загрожує? – розгарячилася Марійка Ковальова в пориві почуттів до васильковоокого Василькова, видавши на гора цілком струнку версію. – Увесь його «жорсткий режим» буде під м’яким контролем того ж дядька! Він спеціально напхав його інформацією. А раз напихав, значить, знав: і про скарб, і про гетьмана. Він цікавиться історією! Він сам – божевільний! Психіатри часто божеволіють. Божевілля заразливе – це науково доведений факт! А Снуровський – фанат божевілля! Він вважає, що божевільні – обрані! Бо вони бачать і відчувають те, чого не осягають нормальні люди.
– Він не К. Д.! – осадила її поглядом Чуб.
– Ти що, і справді думаєш, що листи писав нам Митя? – зневажливо поцікавилася Марійка. – У нього є червона вітрівка? – вимогливо спитала вона у Мира.
– Ні.
– А в лікаря?
– Сестра не знає.
– Ось!
Дарина з силою смикнула сперечальницю за руку:
– Ну що – ось? Лікар, хворий – яка різниця?! Нехай заарештують обох. Головне, швидко скажи цьому ідіотові, що ти пробачиш, і нехай їде в прокуратуру!
– Але якщо Митя не винен, а його заарештують, битимуть, – зажурилася захисниця ясноокого божевільного, – а заарештований лікар уже не зможе йому допомогти. Краще не поспішати, а вирушити туди вночі учотирьох…
– Щоб нас усіх прирізали? – очманіла Земплепотрясна. – Тобі одногрупниці мало? Друга татового мало? Мало того, що третьою має бути Києвиця? Так ми ще самі на забій попремося? Бери – не хочу! Ось тобі три дурки на вибір!
І самі! І самі! Як ті двоє – «по волі їх»! Випадково! Тільки вони не знали, а ми ж бо знаємо, чим ця випадковість закінчиться!
– Не про ба чить, – сказав Мир по складах, немов підписував собі смертний вирок.
– Два дурні! – завищала, як різана, Чуб. – Павловка вдома! Не хочете – я сама в міліцію піду… Зараз же!
– Ні! – Мир раптом стрімко ожив і підскочив до Дарини, міцно зчепивши їй руки ззаду сильним замком своїх долонь. – Буде так, як вона скаже. Як скаже, так і буде.
«І кожне його слово стає для тебе більшим і значнішим, ніж усі слова Христа», – згадала Марійка і злякалася цієї надмірної влади.
«А я ж його навіть не люблю!» – жахнулася вона.
– Дурень! – розлючено заволала Дарина, намагаючись вивільнитися з переконаних рук Мира. – Гадаєш, вона тебе любить? Вона іншого любить! Скажи йому! Хоч це ти сказати йому можеш?!
– Неправда! – Мир стиснув її так сильно, що Чуб скрикнула від болю. – Якщо потрібно, вона помре заради мене. А я заради неї!
– Помру, – чесно підтвердила Марійка, і справді готова негайно померти в покарання за те, що вона його розлюбила.
– Боляче ж! – заплакала Дарина. І трохи не впала, оскільки руки Мира з криком розпалися.
Засичавши, як батарея, що прорвалася, з верхнього майданчика спіральних сходів на голову Мира стрибнула важка Ізида Пуфик і полетіла на підлогу, відштовхнувшись од його лоба і маківки чотирма пазуристими лапами.
Мир відсахнувся, затуляючи роздертий лоб. Ізида по звірячому захрипіла, згорбивши спину:
– Іщ щ ще з з за ч ч е пиш ш ш маму!!!
– Знаєте що? Що я вам скажу? – з надривом закричала «котяча мама». – Уся ваша любов – дурня! Хоча й дуже сильнодіюча. Ти її любиш, так? Жити без її пробачення не зможеш? А тебе через чотири години попустить. Та пізно буде! Ти присуху випив. Приворотне зілля! Випадково. Вона в кока колі була! Я для себе зварила, а ви…
Мир поглянув на них обох збожеволілими очима. Беззвучно схопив повітря ротом і стиснув помертвілі губи. З хрестоподібних подряпин на його лобі текла кров.
– Присуха? Але навіщо? – схлипнула Марійка, мимоволі відшукуючи очима свій рюкзак, із роздутого боку якого виглядала червона кришка Дарининої коли.
– Та кажу ж, для себе! – рикнула скуйовджена Чуб. – Для Сані зварила! Коли ти вранці пішла, ми з Катею зілля зготували. Я – любовне. Вона – переможне…
– Лю б бовне? – Мир захитався, затрясся довгим і темним сміхом, широко розкриваючи рот. – Така любов? Хлиснув бурди! Так боляче… Неможливо повірити… Все, все, все. Немає більше сил! Усе, ніяких сил більше немає! Я не можу. Все…
Він упав коліньми на килим і захитав головою, з виснаженим, мокрим і червоним лобом і змученим чорним волоссям, що розсипалося по обличчю:
– Все. Все. Все. Та що ж це таке? Це нестерпно. Я більше не можу! Сил більше немає терпіти! Невже вони всі так страждали? Ще чотири години… чотири години. І попустить. Та пізно. Не допомагає! Що сталося – те сталося. Коли б не це, я б не дізнався…
– Ти про брата? – стражденно заламала руки Дарина, пригнічено дивлячись на справу своїх легковажних рук. – Та що тобі цей шизик? Зате тепер ти все знаєш! Медсестра – свідок! Од тебе відразу відстануть! – спробувала хоч якось утішити його вона. – Потерпи до ранку, і до ментів. А Марійку забудь. Тобі ще пощастило. Ти б бачив, що було з тими, хто моєї присухи з нігтів нанюхався! Гналися за мною, як недоумкуваті, по всій трасі. Дві аварії. Ледве жива залишилася…
Вона поривчасто підхопила і притисла до грудей дорогоцінного Пуфика, що хоробро кинувся на захист своєї хазяйки, і занурила ніс у її шерсть.
– Я ж говол рила, – ніжно прогаркавила їй у вухо та. – Дл руга стихія – merd. Повітл ря неконтлольоване. Любов стає ненол рмованою. Повітл ряно капілялний спосіб – чал рівність тільки в замкнених пл ростол рах.
– А всього на всього – нігті, голубині яйця, травичка, перець та земля, – присоромлено виправдалася Дарина, дивлячись на зламану фігуру Мирослава.
– Яка земля? Звідки? – відреагувала оглушена Ковальова.
– Та тут, – зніяковіло пояснила Чуб, – в шафі в банці лежала. Мені Пуфик показала. Там цієї землі сто видів! З Байкового кладовища, з Лук’янівського, з Солом’янського, з Чорнобиля. І навіть прах чоловіка, померлого від нерозділеної пристрасті, у нас, виявляється, теж є.
– А що ще? Ще що там було?! – перебила її Марійка, раптом забувши враз про присушеного Мира. – Там були голки? Хвоя сосни була?!
– Була, – подумавши, пригадала Чуб. – А що таке?
– Вона його приворожила! – нестямно заголосила студентка. – Вона дала йому землю! Жартома. У мішечку. Вона – відьма!
Але Дарина, що ідеальним жіночим локатором визначила велику літеру в слові «його», прекрасно зрозуміла, хто «Вона».
– Прахова? – заперечливо хитнула Дарина головою. – Зовсім не обов’язково… Я знаю трьох дівуль, які хлопців поприворожували. Не так різко, як ми, звичайно, але теж продуктивно. Звичайні дівки. У нас же це на зразок народної традиції. Усі баби – відьми, так або інак…
– Ви! Ви всі! Всі ви! – розплющив очі Мирослав.
– Пробач, Мирчику! Пробач! – Дарина прохально витягнула губи в трубочку поцілунку. – Ти ж мені теж боляче зробив, але я тобі прощаю… Не пам’ятаєш, у нас у книзі немає протиотрути? – стривожено звернулася Чуб до Марійки. – Сил немає дивитись, як його ковбасить! – жалісливо повела вона очима в бік Красавицького, що зігнувся, немов скручений тяжкою різачкою в шлунку.
– Ніби щось таке було, – озвалася Ковальова. – Відсушка із трав, зібраних на Купала.
– Та до Купала він сам відсохне! – розлютилася Чуб.
– А де наша книга? – занепокоїлася Ковальова.
– Книгу взяла тл ретя, – тихо муркнула Пуфик.
– Як узяла? – голосно скрикнула Чуб. – Це в неї що, ідея фікс? Нав’язлива ідея книги красти? й що, першого разу було мало?
– Може, почитати хотіла… – припустила Марійка.
– Та якби ж вона читала ті книги, які цупить! Усе це не жарти! Чаклунство – не жарти, – захитала косами Дарина. – Тут усе на межі життя і смерті! Я уявляю, що з нею на рингу буде. Катя і так не Білосніжка, а тепер точно приб’є когось. І попередити не можна. Вона попереджала, що телефон відключить. Та й номер не дала…
– На рингу?
– Та в неї сьогодні поєдинок у приватному клубі.
– Клуб «Церцея»? На Пушкінській, поряд із «Бергоньє»?
– Із кафе «Дім Бергоньє»? – схвильовано перепитала Чуб.
– Із колишнім театром «Бергоньє».
– Нинішньою російською драмою? Так це одне й те саме. Завжди ти все ускладнюєш!
– Вона чекала на мене там! – ошаліла від власної безвідповідальності Марійка. – А я забула! Я зовсім забула! Потім таке закрутилося…
– Та ти зі своїм Врубелем узагалі вирубалася! Біжімо! Краще попередити її, інакше… – Дарина, не договоривши, перекинула Ізиду через плече і, схопивши свої пакети з «Сафо», помчала перевдягатись у ванну.
Марійка пригнічено подивилася на принишклого Мира. І зробила жахливе відкриття: в душі поміщається лише обмежена кількість почуттів!
Страх у Кирилівських печерах витіснив залишки домашнього скандалу. А Олег і Смугастий, що принизили її, миттєво забулися, знесені бурхливою зустріччю з Красавицьким. Але через велику кількість бурхливих подій, що тіснили одна одну, любов Мирослава так і не встигла пробратися в її серце. Їй просто не вистачило місця. І не лише їй.
Вона мусила хвилюватися за Мира, безжально вивернутого Дарининою присухою та зломленого існуванням божевільного брата; переживати за Митю, невинного й обдуреного, і за того, кого він уб’є, якщо його блакитні очі її обманюють; переживати за батька, який не може прийти до тями через смерть друга й сам покалічений обвалом; за Катю, яка намагалась її врятувати, бо була переконана в Марійчиному арешті; мусила боятися арешту, що, як і раніше, висів над ними дамокловим мечем, а ще більше – смерті, швидкої, обіцяної їм «уже сьогодні», що наближалася з кожним «так» її вірної «Чайки».
Але в результаті не відчувала взагалі нічого, окрім скорботної бездушності, що охопила її, коли вона побачила такого гарного, такого жаданого й недосяжного колись Мира Красавицького, схожого на зламану й викинуту ляльку. Вона дивилася на його поздряпаний лоб із чорним волоссям, що прилипло до нього, й абсолютно хворі очі під ним. Але думала не про нього…
Оскільки перша її думка була про підлу відьму Прахову, що отруїла беззахисного Михайла кладовищенською землею. Друга – про чорноокого Демона в засипаному снігом стрункому циліндрі та вперту Дарину, що навідріз відмовляється визнавати небезпеку, яка йде від нього й невблаганно підкрадається до них.
А для третьої місця в голові вже не вистачало…

Зі щоденника N  
Жінка – природа. Жінка – земля. І Єва зрадила Бога зі Змієм, згодом нареченим Сатаною. І Бог прокляв жінку та землю. І Диявола нарекли Великим архітектором всесвіту і Князем світу цього… 
Ось, ось вона, хто повстала першою, збунтувавшись проти утопічного едему, де не було місця смерті! 
Бо безсмертя – це також смерть, без смерті – немає життя, і в смерті – життя, і в цьому одному формула безсмертя. У вічному народженні нового та смерті старого, смерті слабкого та перемозі найсильнішого. Скажете мені, що не на цьому стоїть світ? 
Але повстала була розумніша за Творця: її води і скелі, звірі та птахи, дерева та квіти ніколи не підкорялися Божим законам. 
І сам Господь, здатний змусити море розверзнутися, ніколи не закликав його: «Не вбивай!» Не вмовляв Лева підставити другу щоку й «молитися за тих, що кривдять і гноблять» його, кролика – не «дивитися з жадобою» на кролицю, а білку, що збирає на зиму горіхи, – «не піклуватися про хліб насущний». 
Він тільки намагався відірвати людину від землі. Але закон земного тяжіння був проти! 
Бо хай би там що говорили про наші любов та милосердя, у своїй прихильності до близьких ми скоріше – рідня звірам, які захищають своїх малят і їх матерів, китам і дельфінам, які підтримують пораненого побратима, ніж великому милосердю Христа. 
Бо природа вчить нас боротись і виживати. 
Тоді як Бог учить нас лише покірливо приймати смерть. 
Панове, ви звірі, панове! І в тому ваше щастя… 

Розділ двадцять другий,
у якому Марійка розуміє ціну справжньої любові 

Ой, не ходи, Грицю, та й на вечорниці,
Бо на вечорницях дівки – чарівниці…
Як прийшов вівторок – зіллячко зварила,
А в середу рано Гриця отруїла.
Як прийшов четвер – то вже Гриць помер.
Маруся Чурай

– Он він, – сказала Марійка.
Дарина вилізла з машини Мира і зупинилася, тримаючись за дверцята й надимаючи губи, – особняк поряд із колишнім театром «Бергоньє», що прихистив нині однойменне кафе, – неприємно спантеличив її блискучою дзеркально золотою табличкою з написом «Вхід лише за картками членів клубу».
Мир, німий, із мертвим обличчям, вийшов і механічно подав руку Марійці. Та взяла її, опускаючи очі, – думки про бідолашного Михайла і К. Д. із загадковою блакитноокою каблучкою раптом різко відсунулись, і стало страшенно соромно. Так соромно, що живіт прилипав до спини, а очі намагалися симулювати сліпоту, аби не бачити його ТАКиМ!
Він автоматом вийшов із будинку вслід за ними, не відстаючи ні на крок, і в жодної з них не повернувся язик послати непотрібного присушеного в інший бік. Обоє покірно всілися на заднє сидіння його машини з компрометуючими номерами й по дорозі на Пушкінську жаліли очима його нерухому потилицю та намагалися виблагати пробачення одна в одної.
– Я не хотіла… Я ж несла пляшку Сані… – слізно прошепотіла Чуб.
– Я знаю. Це я…
– Ти ж не знала!
Але те, що теоретично обоє вони невинуваті, чомусь ніскільки не заспокоювало. І тоді, вимогливо посмикавши себе за ніс, Дарина втішилася недовговічністю Мирових страждань: «Усього тринадцять годин. Всього на всього! Однаково що отруїтися зеленими абрикосами. Шматувала б себе я за те, що випадково дала йому зелену абрикосу? Ну, болів трохи живіт, ну, понудило. Може, навіть на користь йому піде. Знатиме, як воно – так закохуватися!»
А Марійка спробувала сховатися в тому закутку своєї свідомості, де жила її безпристрасна логіка, що незворушно доводила їй: немає злочину в тому, що вона його розлюбила – позаяк і не було ніякої любові. Була лише романтична мрія про неї, що набула форми красеня одногрупника і заповнила нескінченну порожнечу її життя, населену такими ж безтілесними фантомами інших почуттів. Мир був тінню з минулого, де величезні дози літературних кохань і пригод цілком заступали їй реальне життя, і вона ковтала книжки одну за одною, немов знеболюючі пігулки, які хворий зі стажем п’є ще до того, як почнеться напад.
Але головне, – не було ніякої любові Мира, яку вона могла б зрадити. Позаяк усього через чотири години красеневі Красавицькому соромно буде згадати, що він «любив» убогу миршавку Марійку Ковальову. Тоді як Михайло… З Михайлом – це справжнє. Михайло побачив ЇЇ!
Але варто було Марійці, вилазячи з машини, побачити втуплені очі Мирослава, як їй знову стало соромно і бридко вже через те, що вона намагається виправдатися.
– О’кей, – буркнула Дарина собі під ніс і з перебільшеною рішучістю попрямувала до дверей клубу. Марійка нерішуче прилаштувалася у хвіст – Мир тінню поплентався за нею.
Штовхнувши двері, Чуб опинилася в оправленому в чорний мармур холі і, розвернувшись до охоронця біля входу, вже розкрила рота для натхненної брехні, але вмить закрила його, плямкнувши пухкими губами.
– Дарина? – розкрив рот страж «Церцеї».
– Алекс? – здивувалася вона не менше за нього. – Що ти тут робиш?
– Я тут тепер працюю. Сьогодні перший вечір. – Він дивився на неї, немов не в змозі повірити у власне щастя, але водночас боязко та з тривогою – і в поєднанні з грубими, виписаними плакатними мазками рисами його обличчя й амбалоподібною статурою цей вираз був майже комічним. – А ти? – зазаїкався черговий присушений. – Хіба ти тут… у клубі?
– Так! – гордо зронила та. – Бокс уже почався?
– Давно. Зараз в самому розпалі. А в тебе…
– Що, ксіву в мене запитуєш? – з викликом запитала його вона. – Ну, давай давай! Тобі мало, що дівка твоя мене догола роздягла! Що ти друга мого майже побив! Що я через вас на трасі ледве не загинула! – Логіки в такому перескоку з «ксіви» не було, звичайно, ніякої, але Дарина, на відміну від Марійки Ковальової, прекрасно знала: люблять і бояться люди зовсім не логікою.
І тому виграла за одну секунду.
Простонародне обличчя Алекса стало розгубленим і нещасним, величезні плечі зламалися, масивна статура догідливо подалася до неї:
– Ледве не загинула? Через нас?! На мопеді? – йому навіть не спало на думку спитати: «А при чому тут ми?»
– Гаразд, – царствено розпорядилася та, котра мало не загинула. «– Потім обговоримо. Нам до зали треба.» Де вона?
– Там… – йому навіть не спало на думку викрити її у кричущому незнанні нутрощів клубу! Він рабськи кивнув, підвів голову на її супутників, які сиротливо стояли біля дверей, і здивовано розтулив рота:
– А ти що – із Миром?
– Ти його знаєш? – «Ах, так, – згадала вона, – він же колишній дігер». – Це хлопець моєї подруги, – мовила Чуб із виглядом глибокої послуги.
– А подруга хто? – спохмурнів він, дивлячись на Марійчину непрезентабельну батькову сорочку.
«Ну, я й жлобиха. Треба було і Мусьці щось купити!»
– Відьма, – пирхнула Дарина, сподіваючись, що ця правда прозвучить як вичерпне «відчепись». – Ми поспішаємо, – нагадала вона грізно.
– Я не можу, – з надломом сказав він, нахиляючись і вимолюючи пробачення в її гордовитих очах. – Чоловікам не можна. Таке правило – тільки жінки. Навіть якщо я його пропущу, із зали однаково виведуть…
– Гаразд, – швидко й навіть із полегшенням погодилася Дарина. – Марійко, ходімо. А ти, Мире, будь ласка, почекай у машині… Сюди хлопців не пускають, – запобігливо пояснила вона.
Мир мовчки подивився на Марійку і слухняно вийшов.
«Як дресирований», – подумала Чуб.
У підлій і напевно забороненій міжнародною конвенцією з прав людини присусі були, слід визнати, і свої безперечні принади.
– Підійди до мене потім, гаразд? Мені треба сказати тобі щось важливе, – прохально забелькотів Алекс.
Але цього «щось» Дарина вже наїлася через край.

* * *

Пульсуючий, магнетичний, майже матеріально відчутний гул сотні збуджених голосів повз порожнім коридором, і Дарина, мимохіть відчувши приплив цікавості, прискорила крок.
– Здається, там щось цікавеньке відбувається…
Чуб жадібно зробила крок до зали й зупинилася, підім’ята враженням, яке навалилося на неї.
Посеред великого приміщення височів оперезаний червоно синіми канатами ринг, оточений десятками круглих, спустошених і неохайних столів, за якими вже ніхто не сидів. Усі стояли, підстрибуючи, витягуючи напружені шиї, розмахуючи руками, охкаючи та ахкаючи, вигукуючи й рикаючи, – сотня, а то і дві жінок: білявок, брюнеток, шатенок і рудоволосих, виряджених, як манекенниці на подіумі високої моди, і збуджених, як сп’янілі вболівальники на стадіоні «Динамо». – Давай! Давай! – заволала одна, згинаючись і викидаючи вперед зігнуті в ліктях випещені руки, в елегантному малиновому капелюшкові, що різко дисгармоніював із цією неелегантною позою, з тонкими пір’їнками, що гойдалися колосками.
– Ну! Ну! – тупцяла кокетливою ногою з позолоченим каблуком білявка поруч.
Зала раптом здалася Дарині сліпуче яскравою клумбою з ядучими, заморськими, дурманно хижими квітами…
– Катю, давай! Давай Динозавриху! – заволала довготелеса дамочка, мимоволі пристрасно зриваючи з шиї грона різнобарвного пластмасового намиста.
Намисто розсипалося, покотилися по підлозі великими круглими кулями. Дама сіпнулась і вищирилася нервово й азартно.
– А! А! А! – вигукувала, як під час сексу, білявка з кожним Катиним ударом. Її легке, смугасто веселкове вбрання пожмакалося і стало схоже на ганчір’я.
– Катю!!! Катю, давай! – не витримавши, застрибала на місці Дарина, вчепившись захопленими очима в ринг, у кутку якого робилося щось страхітливе, огидне і водночас таке, що перехоплювало подих:
СМЕРТЬ.
Одна людина вбивала іншу.
Хоча одна – Катя, зі змарнілими від зосередженої злості рисами та чорними очима без дна, в чорній майці та трусах, залитих чорною й мокрою кров’ю, – була на голову нижча і втричі тонша за другу – неправдоподібно велетенського бабиська з рішучим квадратним обличчям і масивним, але сильним і гладким тілом, яке виблискувало потом.
І ця хвороблива невідповідність, ця непропорційна перевага дебелого та велетенського над тонкокостим і струнким – захоплювала, заворожувала, переймала дух. Якби був перед Катею суперник менший або рівний, його розкритий, повний сліпучої яскраво червоної крові рот, розітнута брова, що заливала темною рідиною осліпле око, викликали б жалість. Але вигляд гігантського, загнаного в кут динозавра, що відступив перед безстрашним і таким неможливо тендітним супротивником, викресав лише очманілий, надзвичайний, натхненний звірячий азарт, що заполоняв шлунок.
– Ка тя! Ка тя! – скандував зал. Зал тремтів, хто в ритм, хто не в ритм, махаючи їй руками.
– Давай! Давай її! – благально завила довготелеса, мовби досі не могла повірити в Катину перемогу, не бачила: смерть уже бризкає з рота бідолашного динозавра – вже приреченого, вже нездатного захищатися, який лише безвільно й безглуздо крутить головою, що її відкидають стрімкі, блискавичні, страхітливо прекрасні удари Каті.
– Давай, давай, Катю! – заверещала Чуб, геть забувши, що прийшла сюди зовсім з іншою метою. – Катю, ще трохи! Ну!!!
«Лівою в корпус, аперкот правою, хук лівою! Вау!!!»
Руки Каті викликали в неї запаморочення.
Її рівне, синяво чорне волосся розсипалось і танцювало по чорній, неймовірно вузькій і тонкій спині, і сама вона раптом здалася Дарині велетенською змією, що стоїть на хвості, виконуючи небачений за красою звіриний танець смерті.
І Дарина повірила: так і має бути! Так і влаштовано – перемагає найсильніший. Так задумав Бог. І Катя прекрасна й чесна у своїй невблаганності – в нестримному тваринному бажанні вбити супротивника, що втричі перевершує її! У її страшному й чесному поєдинку.
Але тут хтось непотрібний і нетямущий вчепився в Даринину руку зі здибленими від захоплення волосинками і затряс її щосили, і, обурено обернувшись, хазяйка руки побачила Марійчине обличчя – бліде, хворе і збожеволіле від безсилого співчуття.
– Он он, – залопотала вона.
Там, за червоно синьо білими канатами рингу, куди спрямувався з відчайдушною надією Марійчин палець, стояла дама зі срібним відром, із якого виглядав червоний ковпачок літрової коли. А сподівалася Марійка лише на Дарину, і сподівання її було таким відчутним і благальним, що думки миттю зникли з Дарининої голови, залишивши на розжиток одну:
«Ні, не в чесному!»
Дарина різко розвернула Марійку спиною, шиплячи, рвонула застібку на її рюкзаку і вивудила теплу пляшку з пригубленою Миром присухою.
Притискуючи бутель до себе, вона почала вимогливо продиратися крізь натовп. Її розсерджено відпихали, не звертаючи уваги на саму перешкоду – прикру й випадкову. У загальному крикові їй не було чутно нічого, навіть власних думок. Утім, усередині Дарини й не чаїлися ніякі тверезі висновки, тільки хвилі, що пробігали по тілу, захльостуючи грандіозне приміщення та підганяючи її до мети.
– Нехай холодного поп’є! – бездумно бовкнула вона, заграбаставши зі срібного відра напівпорожню переможну пляшку й підміняючи її любовною.
Погляд держальниці відра так само бездумно, але згідливо кивнув, хоча принесена Дариною кола, чесно кажучи, була вже гаряченькою.
«А якщо, – з’явилася друга, перелякана думка, – у них бої без правил і перерв? Тоді я даремно…»
Але їй відповів гонг, що брязнув, оповіщаючи про завершення невідомо якого раунду й безпідставності Дарининих побоювань.
Катя слухняно відпала від супротивниці.
Публіка розчаровано видихнула.
До зацькованого динозавра, що ледве стояв на ногах, підскочили три формені жіночки, заходившись промивати криваве око, заклеювати розітнуту брову, мастити обличчя якоюсь маззю.
Дама з відром, у супроводі двох інших, із рушниками та халатом, рвонула в Катин кут, але Дображанська не квапилася до них – вона стояла, переможно обводячи очима залу, а зала оглушливо кричала, обожнюючи її та випрошуючи в неї смерті супротивниці. Зала мріяла побачити, як колосальне, титанічне тіло впаде і замре на підлозі. І хтось поряд із Дариною злісно, захлинаючись прошепотів:
– Врешті решт, є ж угода! У разі летального результату клуб інсцені…
– Так, як із Ольгою! Вона після Динозаврихи так і не відійшла.
– Ми тут не в ляльки граємося!
– Молодець Катя. Ганна всім поперек горлянки.
Чуб бігла крізь обривки реплік, не оглядаючись і не вслухаючись в їхній зміст. Марійка стояла біля дверей, дивлячись на ринг напружено й очікувально.
– Випила? – спитала Дарина.
– Так.
– Багато?
– Більше, ніж Мир. Що тепер?
– Не знаю.
– Тоді навіщо?
– Не знаю. Вона дивилася на неї? На супротивницю?
– Здається, так. Це важливо?
– Здається, важливо. Мир дивився на тебе…
Ударив гонг. На рингу звідкись узявся хлопець із мармеладною посмішкою та рельєфно мускулястим тілом, прикритим трикутником бандажа з перлинною ниткою в дупі. Стриптизер ніс над головою прямокутник із цифрою п’ять.
Катя не рухалася.
Реанімована Динозавриха попрямувала до неї, з каламутним, безглуздим, але по тваринному впертим поглядом. Вона притискала до грудей зігнуту ліву руку, як собака пошкоджену лапу. Невгамована кров знову пробила собі дорогу й обережно спускалася по її щоці хисткою ниткою. Катя невпевнено пішла назустріч супротивниці, що важко гальмувала на кожному кроці. Було видно – Динозаврисі досить одного удару. Тільки заради цього легендарного завершального удару її й виштовхнули зараз на ринг. І вона готова прийняти його, не збираючись просити пощади.
– Ні, – сказала раптом Дображанська несподівано голосно й чітко, різко виплюнувши пластикову пластинку з рота. – й треба до лікарні!
Зала недовірливо зашепотіла.
– Треба бути людьми! – владно, хоча і не занадто впевнено закричала Катя. – Ви що, не бачите, що в неї зламана рука? І ребро!
Люди обурено заревли – вони не хотіли бути людьми. Не зараз! Потім, після бою. Зараз вони були двома сотнями розлючених кішок, із під носа яких вихоплювали законний шмат довгоочікуваного жирного м’яса.
Динозавриха розлючено затрясла головою й поперла на Катю, оживаючи від підбадьорливих криків.
– Давай!
– Дай їй!
– Приведи Дображанську до тями!
– Катю, давай!
– Ну ж бо, Катю!
– Я не можу! – перелякано застогнала Катерина, лякаючись самої себе. Вона стояла, опустивши ослаблі руки, з жахом поглядаючи на супротивницю, що наближалася. – Я не можу її вдарити! Ні.
Динозавриха замахнулася і вдарила.
Катя відсахнулася, кривлячи рот, із якого поповзла багрова слина.
Зала затихла.
Дарина стражденно скрикнула:
«Що я наробила! Тепер вона вб’є Катю!»
Динозавриха вдоволено заричала й кинулася на суперницю знов, орудуючи єдиною рукою, що була в її розпорядженні.
Катя боязко ухилилася. Супротивниця гепнулась на підлогу. А Катя, яка мимохіть спробувала підхопити падаюче тіло, повалилася разом із Динозаврихою, котра завила, мабуть, ударившись зламаною лівою рукою, і, хворобливо завивши їй у відповідь, імпульсивно притиснула до себе громіздку, бридку тушу, несамовито гладячи її плечі викривленою рукавичкою.
– Ганнусю, потерпи… Ганнусю… Навіщо ми так, я не розумію! Ну ну… Заспокойся… – Вона сквапно вколисувала на грудях потворну, зі скривленим обличчям голову. – Лікаря! Лікаря! – закричала Дображанська. – Потерпи трохи, мила, хороша. – Катя по материнському, жалісливо клюнула губами грубу щоку і притиснулася до стражденної потилиці ротом. Її очі наповнилися слізьми. – Не розумію, навіщо ми так?!
– Та вона її зараз трахне! – ненависно крикнула довгов’яза поряд із Дариною.
– Лікаря!
– Дображанську з клубу!
– Лікаря!
– Геть!
– Іди!
– Добий її!
Крик ударив Дарину по вухах. Жінки кинулися до рингу пітною різноколірною хвилею несвідомого, гостро пахнучи дорогими духами, – власноручно добити недобиту Динозавриху і зрадницю їхніх сподівань, що не добила її! Катя схопилася пухкою рукавичкою за горло і судорожно глитнула, ніби намагаючись зупинити напад нудоти. Але не змогла. Розкрила рот, повалилася на бік, корчачись у нападі непереборної та страшної блювоти.
«Напевно, любов і смерть несумісні!» – подумала Дарина. І це була четверта думка, що відвідала її за останні п’ятнадцять хвилин. І остання за наступні півгодини, бо подальші події розвивалися зі швидкістю, що перевершувала швидкість Дарининої думки.
Вивергнувши з рота слизьку буру масу, Катя підвела очі й зустрілася з Дариною чорним поглядом, який блискав полірованою ненавистю. Схопилася, відпихаючи Динозавриху, що застогнала.
Завила:
– Чого ви хочете? Цього?!
І вліпила сліпучий правий хук першій розгніваній тітці, що видерлася на ринг. Та впала і завмерла без руху. Натовп позадкував, відскочив, протверезів. Із гуркотом перекинувся якийсь стіл. За ним іще один. Крики перестали бути обуреними, ставши пригніченими та зляканими.
А Катя, перестрибнувши через канати, вже мчала до дверей у протилежному кінці зали.
Дарина притиснула до себе Марійку. Переможна пляшка впала на підлогу, і хтось тут же спіткнувся об неї. Давлячи їх і одне одного, натовп потягнув дівчат у коридор. Стоячи біля входу, вони опинилися «попереду паровоза», який, здавалося, сказився, – він штовхався, хвицявся, наступав їм на п’яти.
– Курва…
– Не смій…
– Ноги моєї більше…
– Сука, каблучкою порізала! Ти… «Паровоз» гарчав і звірів.
– Дарино!!! – Вона побачила, як Алекс вистрибує з за столу, кидаючись до них. Але «паровоз» уже випихав їх на вулицю.
І там, в іншому кінці кварталу, Дарина побачила «вольво» Каті, що відчалювало від стоянки. Машина відчайдушно розвернулась і помчала, розганяючись у їхній бік і приголомшуючи застережливим сигналом. А потім Дарина побачила Марійку, що вибігла на дорогу, напружено розставивши руки, ніби машина Каті була безглуздим птахом, який вискочив із курника і якого можна спіймати, перелякане обличчя Каті за лобовим склом і відстань, що нестримно скорочувалася між ними.
Марійчині руки інстинктивно вихопилися вперед із беззахисними долонями, що відштовхували смерть, яка насувалась, а ноги завмерли, мовби приросли до землі.
Дарина інстинктивно заплющила очі, щоб не бачити більше нічого, й почула виск гальм, удар, крик, хрускіт, – а коли розплющила їх знову, Марійка лежала на землі, підвівшись на обідраних ліктях, і кричала без початку й кінця. А на дорозі, відкинуте на декілька метрів капотом Катиної машини, лежало тіло Мира Красавицького, вивернуте і зламане.
– «Швидка»! Людину збила машина. Пушкінська… – кричав Алекс, притискаючи до щоки мобільний телефон. – Платна. Будуть за хвилину, – утішливо і швидко сказав він їй.
– Як? – хрипко видихнула Дарина.
– Він її висмикнув із під коліс. А сам посковзнувся. На морозиві. А вона його вдарила. Він відлетів. А вона його просто об’їхала! Об’їхала і покотила далі. Сука! Дарино… – Алекс кинувся до неї.
А Дарина – до Мира.
Він лежав на спорожнілій проїжджій частині – занадто неправильно, щоб бути живим. Але він був іще живий, і все ще був гарний – занадто гарний, аби помирати. Але він помирав. його неправдоподібне обличчя злегка хитнулося до неї, й вона розчула дивне:
– Він існує. Це…
А Марійка все кричала і кричала.

* * *

А потім замовкла, ніби в горлі у неї зламався механізм, що відповідає за звук.
Мовчала, коли Мира заносили до «швидкої», мовчала всю дорогу до лікарні, сидячи на задньому сидінні машини Мира, їздити на якій вони не мали права, але ніхто і не згадав про це – Дарина просто увіпхала подругу туди і, всівшись на водійське місце, повернула залишені Миром ключі запалювання. А Алекс упав поруч неї, і не згадавши про те, що, від’їжджаючи з нею, автоматично втрачає нову роботу.
– Міліція? – знову заходився він спілкуватися зі своїм телефоном. – Людину збила машина. На Пушкінській. Біля клубу «Церцея». Її вже везуть до лікарні. Ми свідки…
– Ні, – заперечувала Дарина.
– Я – свідок. Олександр Тарасов. Нещасний випадок… Номер машини? – Він обернувся до Дарки.
– Не бачила, – жорстко стиснула губи та, бо ще не вирішила, чи здавати їй Катю, яка втекла, і аж ніяк не хотіла вирішувати це зараз.
Зараз її права півкуля, що відповідала за розум, була заповнена Миром, який помирав, а ліва – Марійкою.
– Боже, як безглуздо! – Алекс звертався вже не до слухавки, а до Дарки. – Посковзнутися на морозиві! І яка сволота його там кинула! Коли б не воно, він… Ну чого, чого ти на дорогу поперлася? – гаркнув той на мовчазну Марійку.
– Не смій кричати на неї! – заволала Чуб.
А потім час раптом розітнувся, і в ньому утворилося безліч дірок і прогалин. Вони металися по лікарні й розпитували всіх, і ніхто не відповідав їм нічого зрозумілого – лише заспокійливе, безглузде, а тому дратівливе й таке, що викликало в них іще більшу паніку. Дарина злилась і весь час кричала на Алекса, не в змозі спекатися чоловічого ескорту, такого престижного за будь яких інших обставин і такого непотрібного їм зараз, і в істериці навіщось оголосила себе нареченою Мира. А схожа на безглузду сомнамбулу Марійка навіщось жадібно притискала до грудей його барсетку, яку можна було спокійнісінько залишити в машині, й не реагувала ні на звук, ні на дотик, ні на світло.
Потім Алекс десь загубився, і вони довго сиділи вдвох на великій кутовій канапі, – й на канапі була чорна шкіра, і на столику перед нею лежали сумовиті рекламні листівки патентованих лікарських засобів, а Мир мусив вижити, хоч операція була дуже складною й могла протривати кілька годин.
– Пробачте, ви приїхали з Мирославом Красавицьким?
Дарина різко підвела очі й побачила показного чоловіка років сорока в бірюзовому халаті й лікарській шапочці. За два кроки за його спиною стояла така сама бірюзова медсестра.
– Так! Що з ним? Він житиме? – підскочила вона пружиною.
– Ви його наречена? – спитав лікар повільно й натужно, дивлячись не на неї, а на мертву і, як і раніше, безмовну Марійку.
– Я – наречена, – внесла ясність Чуб. – А що з ним?
– Мені важко повідомляти це вам. Але ваш жених помер п’ятнадцять хвилин тому. його навіть не встигли довезти до операційної…
– Як не встигли?
– Як ви себе почуваєте?
– Він помер? Помер?! Це точно? – Дарина зацьковано подивилася на Марійку.
Лікар, анітрохи не здивувавшись її нетямущості, почав пояснювати наново, співчутливим, умовляльним голосом, сплаченим за курсом 1 до 5,3.
– Він точно помер? – вдесяте спитала Чуб. – Точно нічого не можна було зробити?
Запитання нареченої були пружинисті й сухі, трагічна смерть жениха не викликала в неї жаху – жах, мокрий і в’язкий, з’являвся в її погляді тільки тоді, коли вона переводила його на нелегітимну руду дівчину.
Лікар іще раз оглянув вимогливим поглядом наречену, з якої ніби вийняли душу, чекаючи запізнілої реакції, і, переконавшись, що Дарина вперто не має наміру плакати, хвилюватися й непритомніти, тихо спитав у неї:
– Це його родичка?
– Ні, – п’яно прошепотіла Дарина. – Вона…
– Це я винна в його смерті! – чітко й переконано сказала Марійка, віртуозно вимовляючи кожну літеру.
– Може, укольчик? – ніжно запропонував лікар.
А до Дарини дійшло: весь цей час Марійка повторювала про себе саме цю фразу!
– Не потрібно укольчику, – відмахнулася Чуб. – Ми самі…
– Так, так, – задумливо мовив повагом лікар. – Там міліція в холі. Молодик уже свідчить. Вони чекають на вас.
Він наказово кивнув бірюзовій супроводжувачці, що стояла неподалік, залишаючи її на варті їхньої істерики, і зосереджено пішов геть, засунувши руки в кишені.
– Марійко… – пробелькотала Дарина.
– Я не вірю, – сказала Марійка відчужено. – Він живий.
– Ні, – співчутливо заламала руки подружка. – Він помер. Катя його збила. Не могла не збити. Ти вибігла… – Вона осіклася, перелякано вирячивши очі: докори зараз були більш ніж зайвими. Навпаки, наскільки вона знала Марійку, слід було терміново придумати їй виправдання, перш ніж та викинеться з найближчого вікна.
– Так, – діловито підтвердила та. – Це я винна.
– Ні, ні! – кинувшись до неї, Дарина поривчасто обійняла подругу, притискуючи її до себе.
Але виправдання не було! Вчинок Марійки був безглуздим і фатальним. І їй так хотілося запитати з гірким докірливим болем: «Про що ж ти думала? Чого ти чекала?»
– Не думай про це! Чуєш, не думай! – попросила вона, розгладжуючи долонею Марійчине пухнасте волосся.
– Я хотіла її зупинити. З нею було щось… погане. Її не можна було відпускати.
– Так! Так! – з готовністю погодилася Дарина, ладна погодитися на все на світі.
– Це я винна в його смерті.
– Ні! Що ти?! Ні!
– Так.
Марійка повільно, але рішуче вивільнилася з дружніх обіймів Дарки і, відкинувши голову, втупилася в обличчя Дарини спопеляючим поглядом.
– Ні, – твердо мовила вона. – Не я – ти! Ти в усьому винна! Коли б не твоє зілля… Я ж казала, казала тобі… не можна! – закричала вона на весь коридор, з ненавистю відпихаючи подругу обома руками.
Дарина мовчки дивилася на неї, оглушена цим раптовим докором. ї груди мовби похолоднішали в глибині: «А вона ж має рацію».
– Він не любив мене! – пристрасно стукала Марійка долонею по грудях. – Він ніколи мене не любив! Коли б не присуха, він би ніколи не кинувся…
– Але ти б загинула!
– Це моя особиста справа – помирати чи ні! – закричала вона. – Чуєш, моя особиста справа! Він не мусив помирати замість мене! Він не мусив помирати через мою дурість! – закричала непомерла так, що бірюзова медсестра мимохіть зробила крок до них, засовуючи руку до кишені, що настовбурчилася шприцом.
Загальмувало ж її тільки нез’ясоване людське нерозуміння: що за дивні розбірки між нелогічно поблажливою нареченою та обуреною її ж гуманністю винуватицею загибелі красеня жениха?
– Я мала померти, а не він! А ти, вважай, змусила його! Проти волі! Ти ніколи не думаєш, перш ніж робити. Тобі все – жарти! Всі люди – ляльки! Ну що, догралася?!
Плюнувши на логіку, бірюзова медсестра швидко попрямувала до неї.
– Не можна так міркувати! – відчайдушно мовила «наречена» зі слізними спазмами в голосі. – Якщо так міркувати, – безнадійно виправдовувалася вона, – то винна не я, а той, хто впустив морозиво. Чи той, хто затіяв усе це. Коли б не він, я б ніколи цю книгу не отримала…
Зі спритністю професійного фокусника рука сестри блискавично витягла з кишені шприц і зняла ковпачок із голки.
– Треба заспокоїтися. Вам краще зараз заспокоїтися. Нумо закотімо їй рукавчик… – дбайливо звернулася вона до Дарини.
– Не треба, ми самі, – гаркнула та, бо Марійка раптом заспокоїлася без усяких укольчиків і, осяяно дивлячись у нікуди, вчепилась у свою праву грудь.
– Треба…
– Не треба! Все гаразд. Ми вже йдемо!
Зачекавши, медсестра ввічливо відійшла на відстань, на секунду тяжко зненавидівши білокосу папуаську наречену, яка явно не любила свого прекрасного жениха, але тут же втихомиривши себе професійним: «Це шок, бідолаха сама не знає, що говорить…»
– Книга, – захоплено прошепотіла Марійка, нахиляючись до напруженої подруги. – Там є воскресіння!
– Воскресіння?
– Ми можемо воскрешати мертвих! – пошепки промовила їй Ковальова, розширивши очі.
– Справді? – уточнила Дарина, ще не розуміючи, марення це засмученої Марійчиної уяви чи чергова неймовірна правда. – Але книга у Каті, – тільки і змогла сказати вона.
– Це неважливо, неважливо… – гарячково заторохтіла Марійка, і Дарина зрозуміла, що вона трималася зовсім не за грудь, а за нагрудну кишеню татової смугастої сорочки, з якої вивалювала зараз незрозумілі маленькі й акуратні папірці.
– Що це?
– Шпаргалки. За книгою. Я вранці написала.
– Навіщо? Ти що, здогадувалася, що вона її вкраде? – пошепки подивувалася Чуб.
– Ні. Просто я завжди пишу шпаргалки, щоб краще запам’ятати, – хутко пояснила вона, розгортаючи одну з них. – Ось! «Воскресіння мертвого або вмираючого», «з праху або ж використовуючи зоровий образ».
У Дарини обірвалося в животі.
– Марійко, нічого не вийде, – мертвотним голосом сказала вона. – Вперше тільки тринадцять годин! Він оживе лише на тринадцять годин. Пробач.
Марійка втупилася в неї з такою ненавистю, немов збиралася вдарити.
– Так Беладонна сказала, – мовила ваговито, страждаючи, Дарка. – Коли відьми випробовують закляття або зілля перший раз – більше не буває…
– Тоді, – непохитно сказала Марійка, – я воскрешу його на тринадцять. А потім іще раз. І ще. І ще! Де у них морг?
– Марійко… – ледве чутно заплакала Дарина, ладна вбити себе саму за гестапівську жорстокість.
Вона ткнула винуватим пальцем у Марійчин папірець, де наприкінці законспектованого закляття стояло підкреслене Марійчиною ж рукою речення:
«Двічі воскрешати не можна!»
– Ходімо до нього, – жахно мовила Марійка.
– Дарино! – до них ішов Алекс із похмурим, вже всезнаючим обличчям. – Як ти? – стурбовано спитав він.
– Помер твій друг, – скорботно сказала Дарина.
– Мій друг? – із неприємним притиском повторив охоронець. – Мир ніколи не був моїм другом.
– Я мала на увазі, що він дігер і ти теж дігер, – стомлено пояснила вона.
– Мир ніколи не був дігером, – вищирився Алекс. – Він сатаніст! Був сатаністом, – похмуро виправився той.
– Ні! – зло блиснула очима Ковальова.
– Так! Я взагалі очманів, коли його по ящику побачив. І почув, як він до нас примазується!
– Але ти ж йому «швидку» викликав… – знітилася Чуб.
– Що ж я, нелюд? – щиро здивувався охоронець. – Він помирав. І дівчину врятував. Та й ти з ним прийшла. І я злякався, раптом ти з ними? Але якщо ні, тримайся краще від цієї відьми далі! Я, власне, це тобі сказати й хотів. Іще зранку думав у міліцію піти й розповісти, хто їхній Красавицький на ділі… Нормально це, два вбивства на нас вішати?! Нехай я пійшов, ну і що? Інших наших у місті немає, вони в Одесу поїхали! А Завзята відрадила. Дурень, треба було йти… Та зате цим я все розповів. Усе! – вказав він великим пальцем собі за спину. – І про нещасний випадок. І про потерпілого. А потрібно буде, й іншим повторю!
– Ти все брешеш! – пристрасно сіконула повітря рукою Марійка.
– Ти це точно знаєш? – недовірливо зіщулилася Чуб.
– Авжеж! – похмуро буркнув він. – Це тут, у місті, людей багато, а там, під землею, тільки вони та ми. А що, подружка твоя не розповідала, як вони чорні меси в підземеллях служать? А про оргії з дівками? На нього ж баби гронами вішалися, на все згодні були…
– Це неправда!
– Та хлопець твій був – кінчений! – заноровився Алекс. – Це всі знають! Він – божевільний! Завжди по лезу ходив, у такі печери, куди жоден нормальний не сунеться, тому що чхнеш, і капець! І ще патякав, що він нащадок Мазепи. Що, нормальна людина таке скаже?
– Це не він говорив… – Марійка осіла.
– У них один батько! – вигукнула Дарина.
Вона схвильовано потягла забуту барсетку Мира й розлючено висипала її вміст на канапу. Ручка, гроші, презервативи, зошит, записник, запальничка і давня Марійчина знайома зім’ята носова хустка – стрімко полетіли в одну безглузду купу.
Дарка узяла чорний шкіряний зошит і розкрила його посередині.
– Марійко, це ж твій почерк? – здивувалася вона.
Подруга мовчки взяла з її рук свій папірець, пописаний рівними й акуратними бісерними літерами.
5 білет. Істор. Лаври.
П’ять речень, що лаконічно оповідали про дореволюційні сатанинські обряди киян, які оскверняли на догоду нечистому перший монастир Русі, було обведено криво і жирно. А на полях стояли чотири розмашисті й поспішні знаки оклику.
– Дарино, – збентежено мовив Алекс, – там міліція на вас чекає. Для протоколу. А потім, може, пройдемо провітримося?
– Ні, – відрізала Чуб, не дивлячись.
– Може, я тобі чимось допоможу? – попросив присушений жалюгідно, і в його голосі почувся вже знайомий Дарині болючий страх.
«На сьомій годині настає криза… А до тринадцятої можливий летальний результат!» 
– Стоп, Алексе, – наказала вона. – Швидко пообіцяй мені, що не покінчиш із собою!
– Гаразд… – здивувався той.
– Знай, я жити без тебе не зможу! – щедро збрехала Землепотрясна. – Я ж у тебе сто років закохана! Тільки мовчала. Ти ж із Завзятою був…
– Це правда?! – очманів закоханий.
– Так. Дай мені свій мобільник. Та не номер, слухавку, дурню, – мій забрали! І якщо хочеш, щоб у нас із тобою щось було, негайно повертайся в клуб! Мені ще не вистачало, щоб тебе звільнили! Слухай: їхній член, Катерина Дображанська, збила пішохода. І ти поїхав сюди, щоб довести, що вона не винувата. Ти піклувався про честь клубу! Зрозумів? А ментам скажи: ми не можемо говорити! Ми в трансі! Ми в повному осаді! І нічого вже не розуміємо. Ми просто сидимо, обколоті, і чманіємо, і ще невідомо, коли оклигаємо!

Розділ двадцять третій,
у якому нам загрожують Апокаліпсисом 

Вогняний змій зазвичай літає по повітрю… Але опинившись у світлиці, він миттєво перетворюється на вдатного молодця краси невимовної. Дівчина, яка удостоїлася такого відвідувача, закохується в нього безтямно й дуже швидко чахне та помирає.
М. Орлов. «Історія зносин людини з дияволом»

Він – існує! Диявол існує! 
А я – брат божевільного! Я – божевільний, який уявив, що зможе пояснити своїм розумом всесвіт. Я – той самий лох, який, уявляючи собі бозна що, на перевірку лише благав Отця брехні обдурити мене. І він обдурив. Тому що найнебезпечніша брехня Диявола полягає в тому, що його не існує. 
Але він – є. 
І я знаю його в обличчя. Він один у трьох особах, і він – обман. Він допомагав мені, але…. обернув моє золото на череп’я! 
Спочатку Килина. Краще б вона сказала правду: потрібна третя. Вона боялася померти й померла однаково. Потім Рита і ця дурня із запискою… Потім брат. 
Я міг убити рідного брата! Я ледве не вбив його. Я вбив би його, навіть якби знав уже тоді: це мій брат. Але тепер я знаю, чому він не прийшов. Він відчув небезпеку. Він ближче до природи, ніж я, він виявився мудрішим і сильнішим. Навіть Рита не змогла його спокусити. Але якби міг, я вбив би його і не мучився його вбивством, тому що він – вибрак природи. 
Але виявилося, вибрак – не він, а я. Тому що я не можу вбити її. Не можу навіть заподіяти їй біль. Я – божевільний, який обписав теоріями ввесь щоденник, а сам… Я мушу зробити це! Це необхідно! Я біля мети… Але мені здається, що всередині мене сидить звір, який рве на клапті мої кишки. Хто придумав її?! Точно не Бог. Він кликав на жертву не заради любові до жінки. Любов до жінки – мавпа, що робить гримаси, страхітлива пародія на його любов. 
І найжахливіше, що цієї любові немає. Вона такий же фантом, як і Диявол… 
Але Диявол є. Саме тому, що немає любові! Я задихаюсь… Я знаю, хто вона! Я мушу. Але мені простіше… 
– …померти самому, – тихо закінчила Марійка.
Вона відклала щоденник і огледілася невидючими очима.
– А ти знаєш, що сьогодні кінець світу? – буденно спитала Дарина Чуб.
– Що? – заледеніла Марійка Ковальова.
– Ну, диявол повстане з пекла…
– Сьогодні? Звідки ти знаєш? – здригнулася вона.
– Так у програмці написано… Сьогодні о 21.10 «Кінець світу» зі Шварценеґгером. Я давно хотіла подивитися. Кажуть, жахлива дурня! Шкода, знову не побачу…
Чуб, у нових ажурних трусах, сиділа на підлозі біля телевізора, тримаючи перед носом програму телепередач. Одяг із «Сафо» – довга різноколірна спідниця та червона блуза були акуратно розкладені на кріслі. Недалеко від нього валялися два кастровані велосипеди і одна мітла з двома новенькими велосипедними сідлами. Умиротворена Ізида Пуфик загравала з голою ступнею хазяйки, ліниво ловлячи лапою Даринині рухливі пальці. Бегемот розташувався на своєму коронному місці… Здалека здавалося, ніби він сидить просто на колінах блакитної «візантійки».
– А ти що, вже дочитала? – подалася Дарка до Марійки. – Ну і що він там понаписував?
– Це він, – посуворішала читачка. – Адже я мусила здогадатися. Пам’ятаєш, Мир сказав, що Женя й Ліда призначили Риті зустріч біля Кирилівської церкви, тому що бачили вранці репортаж про аварію? І там уперше говорилося про дігерів…
– Ну?
– Я ж теж бачила репортаж того ранку, – безбарвно мовила вона. – І жодного слова про дігерів у нім не було.
– Ти мені краще ось що скажи, – відстовбурчила губи Чуб, здивовано обсмоктуючи за щокою власний прокол. – На біса він записку залишив? Навіщо треба було самому на себе наводити? Коли б не записка, я б ніколи йому не повірила!
– Він не залишив, – сумно постукала Марійка пальцем по сторінці. – Він забув про неї. Просто забув. Він же не професійний убивця. Він убивав уперше…
– Навіщо взагалі писав?
– Він не писав, – індиферентно сказала Ковальова. – І не брехав. Майже. Рита була найяскравішою, найактивнішою з трьох. Мир завжди її вирізняв. Та й сама вона вирізнялась. А Женя й Ліда ревнували. Адже коли справа упирається в хлопця, подруги кінчаються, – зітхнула вона. – Того дня Рита знову просилася з ним у печери, і Мир сказав її подружкам. – Марійка наблизила зошит до обличчя й безпристрасно зачитала з аркуша: «Вона думає, все в житті можна на абордаж узяти грудьми третього розміру. Іноді нудно дивитися, що вона з себе корчить. Не був би я джентльменом, призначив би їй сьогодні зустріч під церквою біля психлікарні. Та так, щоб простирчала там до темряви. І не прийшов би… Бо дістала вже! Сто разів їй «ні» говорив, а вона все нависає». Він напевно сказав, – пояснила вона. – Він знав, Ліда постійно розіграші влаштовує і почерк підробляти вміє. А ще вони були першими, хто міг запідозрити його у вбивстві Рити. І він заздалегідь зробив із супротивників союзників. Більше того, зробив їх винуватими в її смерті. І навіть проколовшись із запискою, отримав із цього максимальну користь… Він був розумний.
– Так, не дурень. По перше, нас переконав, по друге, алібі отримав, – загнула два пальці Чуб. – А притиснули б, на крайняк здав би двох цих дурок, разом із їхнім приколом. Просто доки алібі було йому вигідніше, ніж їх визнання… Але от як він міг знати, що вони точно її напишуть?
– Міг, – стиснула губи Марійка. – Від Рити. Вони зустрілися біля Кирилівської ще вдень, і вона напевно показала йому записку. І сміялася над ними. Тому що паралельно Мир призначив їй побачення сам.
– Нишком?
– Таємно, – підтвердила Марійка. – І у свою чергу, попросив її жартома покликати на побачення божевільного Митю. Уявляєш, який чорний жарт: одна жертва запрошує на побачення іншу?
– Митя – жертва? – здивувалася Дарина.
– Так. Дядько Микола дійсно був випадковим. Митя – ось хто мав стати жертвою наступного дня. Мир міг би вбити рідного брата.
Вона раптом спіймала себе на тому, що говорить ніби про іншу – абстрактну й незнайому їй людину. Мир, якого вона знала, – Мир закоханий; Мир, що пробирався з нею по темних і небезпечних Кирилівських печерах; Мир, так страшно загиблий з її вини, висмикнувши її з під Катиних коліс, – не мав і не міг мати стосунку до цього кошмару!
– Але в лікарні почалася паніка, Митя втік. Він був у церкві. І бачив мертву дівчину. І забруднився її кров’ю…
– А тому злякався й не прийшов!
– Я гадаю, справа в іншому, – кисло припустила Ковальова. – Побачивши свого улюбленця в крові, його лікар так злякався, що той міг учинити вбивство, що наступної ночі замкнув його. Практикантка цього не знала, вона ж не чергувала.. А коли на ранок знайшли новий труп, Снуровський зрозумів: Митя ні при чому. Тому і сказав нам: «Я можу поручитися за нього головою – він не виходив із лікарняного корпусу». А Митя щиро страждав, переконаний: прекрасна дівчина померла через те, що він «її не любив», «був поганим» і не прийшов на побачення. Він же божевільний, і факт, що її вбили на день раніше, не відігравав для нього особливої ролі.
– Гаразд, – задоволено почухала ніс Дарина. – А як Мир дізнався про «страшний обряд»?
– Від Килини… – пригнічено визнала Марійка. – Він знав її. Можливо, прийшов до неї, як і ми. А потім прочитав мої шпаргалки й навіть скоригував обряд від себе, додавши до нього осквернення Лаври. Хоч я й не розумію, навіщо Килина розповіла йому це? І чому, якщо вже розповіла, змовчала про третю жертву?
– І це ти мене запитуєш? – спогорда спитала Чуб. – Та закохалася в нього, як усі ви! Він до присухи жінками, як підтирками, користувався!
– Але Килина могла зварити присуху двадцять разів.
– Вона не хотіла, – переконано заперечила Дарина. – Я б теж не стала, якби когось по справжньому любила. Знаєш, це жахливе почуття, коли людину на очах у тебе так плющить. Коли від справжньої любові – зовсім інше, в тому божевіллі щось священне, величезне є, таємниця якась… А тут усе просто, як блювота. Я не знаю, як сказати. Любов від присухи – ніби протез, щось несправжнє, убоге, жалюгідне. І страшне! Немов ти душу в іншого відрубав. Ось і знаю вже, що Мир убивця і сатаніст, а як згадаю – так здригнуся! Морок! – чесно призналася Землепотрясна. – Але все таки, – змінила тон вона, – Килина була не така дурка, як ти! Тільки повна дурка іншому доводитиме: щоб отримати скарби, голубе, треба, пардоньте, вбити мене! Щоправда, він однаково її вбив… Тупо, як свідка. Чергова випадковість. Уявляю, як він тут обліз, коли ти йому все по поличках розклала, і він зрозумів, що випадково завершив неможливий обряд, а скарб отримати однаково не може, тому що тепер три кінчені Києвиці припруться туди йому заважати! Ти навіть не розумієш – ти нас усіх під удар підставила!
– Він не міг мене вбити! – викинула Марійка кисть із неспростовним доказом у чорній палітурці. – І моїх друзів – не міг! Він в усьому хотів мені признатися! Тепер я розумію, що він намагався сказати мені вдень… Він змінився. Він мене врятував!
– Ага, – пирхнула Дарина. – Це ти мені спасибі скажи, що я присуху зварила. Це вона його змінила! Якби він випадково в тебе не вклепався… Килина ж бо про нього нас попереджала! Він мав убити нас іще до Купала, причому з усіма зручностями – самі в дім притягнули. Це диво, що ми живі залишилися, після того, як півдня з маніяком тусувалися! До речі, я відразу говорила: це він! Пам’ятаєш? І в музеї я його, вважай, упізнала. А ти мені що? – не вдовольнилась однією моральною перемогою вона. – Ти доводила, що це мій Ян!
– Гадаєш, Мир справді був божевільним? – знітилася Марійка.
– Цілком можливо, – байдуже озвалася Чуб. – Це ж штука спадкова…
– І писав він про себе в третій особі: «мій геній говорить», «мій геній не бреше».
Дарина смачно цокнула язиком і похитала головою:
– Тоді точно шизик. Усі маніяки себе геніями вважають! Я вас усіх від нього врятувала! – переконано перевела на себе стрілки вона. – Слава Богу, все закінчилося. До речі, я о пів на дванадцяту з Яном зустрічаюсь. І Алекса якраз попустить… Як здорово все встоялось.
– А шабаш?
– Слухай, не псуй мені побачення! – розсердилася Землепотрясна Дарина Чуб. – Я заслужила! Вважай, що в нас відгули! На Старокиївську не потрібно через свято, а на свято… І можна подумати, ти вирахувала гору № 1? Ні? Тоді взагалі про що розмова?!
– А скарб? – спитала Марійка боязко. – Адже вночі…
– …в печерах відкриються жахливі скарби, – договорила Дарина. І завагалась.
Скарб, на який можна купити увесь Київ! Ну, нехай не ввесь, нехай соту частину – однаково багато! Це ж круто прийти туди разом із Яном і в нього на очах стати багатою нареченою! І його тіньовий тато відразу всохне, інакше – і до ворожки не ходи, – будуть у неї з ним проблеми! Тільки…
– Ну, як відкриється, так і закриється! – гучно відігнала спокусу Чуб. – У Гоголя ця історія зі скарбом дуже погано закінчилася. Не потрібні нам їхні трупні гроші. У нас і так усе о’кей!
– А Катя? – кліпнула збентеженими віями Марійка.
– Так, дивна вона, – погодилася Чуб. – Чому не зупинилася, втекла? Вона ж ні в чому не винна, ви з Миром самі на забій кинулись, як два Матросови. Боялася, що книгу заберемо? Так який сенс тікати? Однаково завтра вночі примчить на гору сама… Знаєш, врешті решт, ми їй не няньки!
– А К. Д.?
– От лишень знову не починай! Чути нічого не хочу! – пристрасно вищирилася Чуб. – Усе, я в душ… Дурка, мило забула купити! Знову господарським митися, – розсержено махнувши рукою, вона кулею вилетіла з кімнати.
– Мило… Марійка постояла.
Потім навіщось пішла за Дариною в коридор, меланхолійно відчинила мітелкову шафу, узяла каламутно коричневий брусок і задумливо понюхала.
Усміхнулася. Покусала нижню губу. Повернулася до круглої кімнати–вежі й, поводячи рукою по корінцях книг, витягнула черговий словник.
«Геній – бог, уособлення внутрішніх сил і здібностей людини, – повідомив їй той. – Вважалося, що свого генія мали не тільки люди, але й міста. Геній відповідає грецькому демонові (див. демон)». 
Ковальова слухняно подивилася:
«Як і інші язичницькі боги, в християнському уявленні демон став образом лихої сили або самого прародителя зла (див. диявол)», – повелів словник. 
Але цього разу Марійка його не послухалася. Вона завмерла, дивлячись у розгорнуту книгу, роззявивши рота і безперервно хитаючи головою, яка переварювала остаточне усвідомлення.
– Я так і думала, – сказала чомусь уголос вона. – Так багато про це думала й ніколи про це не думала…
І подумала: «Так, кращий спосіб приховати правду – базікати про неї направо і наліво! Найважче знайти те, що лежить просто на видноті!»
Ця думка прийшла до неї не одна, а під руку з питанням, заданим Василині Андріївні на Старокиївській горі, й не занадто ввічливою відповіддю історички з розряду «Чому? – Бо кінчається на “у”»!
«Та тому, що це й так усі знають!» 
Але зараз Марійка зрозуміла: фраза, що здавалася на перший погляд лише нудотною спробою відмахнутися, була вичерпною й геніально логічною. Таємниця, яку знають усі, нікому не цікава. Прописна істина – занадто нудна! Ми звикли, що справжню правду ховають од нас, накладаючи на неї заборони й вішаючи таблички «Небезпечно для життя». Але ні зараз, ні до революції, ні за радянської влади ніхто не приховував, що Київ – Столиця відьом, і Лисі Гори спокійнісінько перелічувалися в довідниках і путівниках. Саме тому кияни про це якось не замислювалися, – навіщо думати про те, що й так усі знають?
– Що з тобою?
Ковальова підвела очі.
У дверях стояла посвіжіла й порожевіла Дарина Чуб, енергійно розплутуючи стразово бісерні джунглі на своїй шиї.
– Ну що ти так на мене дивишся? – незадоволено спитала вона у Марійки, що втупилась у її груди важким незмигним поглядом. – Знову щось собі придумала?! Перехрестись! Завтра підеш до бібліотеки, й гайда до свого Врубеля…
– Звідки в тебе ЦЕ? – хрипко мовила Марійка, вказуючи несамовитим пальцем на Даринині груди, де виблискувала мокра луската змія, що вчепилася золотими зубами у власний хвіст.
– А, подобається? – розквітла Дарина. – Це мені, між іншим, твій Демон подарував. Іще в центрі. Супер річ!
Марійка раптом норовливо повела плечима, з силою відкинула словник на канапу і з викликом розстебнула скромний комір смугастої татової сорочки.
– Звідки у тебе це? – вискнула Дарка.
– Він подарував! Він подарував мені такий самий ланцюг! Сказав, що на щастя. Просив не знімати!
– І мене просив… Так він що? – здивувалася до глибини душі Землепотрясна. – Він залицявся до нас обох? Він із двома одночасно?!
– Ні, – недобре оскірилася Марійка. – З трьома! – Вона звитяжно витягнула з кишені джинсів третій ланцюг, який мирно дрімав у кишені її брюк. – Оце було на Каті! Вона випадково його зірвала, коли непритомніла. Тоді, на горі…
– Але Катя бачила його всього один раз! У «Центрі…»!
– І уві сні, – зі значенням додала Ковальова. – Коли була Емілією Праховою!
– Виходить, він клеїв нас трьох! – завищала Дарина.
– Ні, виходить зовсім інше. Перш ніж зайти до Килини, він видав ланцюг кожній із нас!
– Чому ти мені відразу не сказала?! – вискнула Чуб.
– Що? Хіба мало однакових прикрас?! – зло переспівала її Марійка. – Я лиш подумала, що позаяк у Каті така сама, то, напевно, він дорогий, а він говорив, ланцюг – дешевий.
– Дешевий! – вискнула Дарина, явно маючи на увазі не ланцюг. – Та не піду я нікуди! На біса потрібно?! – Дівчина ледве не плакала від образи. – Баболюб кінчений – що бачу, те кадрю… Ну, Катя, зрозуміло, – тут у будь кого щелепа відвисне. Але ти! Ти! Ти тоді взагалі міль була! У нього цих змій – як гною… І бабів, мабуть, стільки ж!
– Наречені Змія! – істерично прорекла Марійка, хапаючись за горло. – Усе сходиться! Я, справді, не вірила… Хіба стали б вони через якийсь безглуздий скарб приносити в жертву трьох людей?!
– Та людей не те що за скарб – за пляшку вбивають, – відмахнулася Дарина. Дуже ображена, вона стягла із шиї ланцюг і зашморгала засмученим носом.
– Хто? – скрикнула Марійка. – П’яниці, злочинці, відморозки! Але не Києвиці! Сам факт, що «страшний обряд» у книзі Києвиць включає жертвопринесення самої Києвиці, свідчить: це щось надзвичайне, щось «неможливе», екстраординарне! Я і Миру це хотіла сказати. Але якраз Катя подзвонила, потім ти, потім Кока, Мир розповів про Митю. І я вирішила, що помилилася, перемудрувала.
– Це з тобою буває, – похмуро погодилася Чуб.
– Слухай! – зупинила її Марійка. – Тільки не перебивай мене хоч раз у житті – це важливо! У це важко повірити, хоч це всі знають. Але це як «Здрастуйте», яке всі говорять, але ніхто не замислюється, що це не вітання, а побажання здоров’я.
– Так, – замислилася Дарина, – я теж якось не замислювалася. Хоча це, напевно, всі знають. Але воно ж застаріло.
– Саме так, – схопилася за слово, що прозвучало, Марійка. – Застаріло! Тисячу років усі, починаючи з Дмитра Ростовського і закінчуючи імператором Олександром II, називали Київ руським Єрусалимом.
– Через те, що тут Русь хрестили? – напружилася Чуб.
– Звідси приказка «Язик до Києва доведе». Київ був Меккою! – замоноложила Марійка. – Сюди приїздили і йшли пішки тисячі паломників, од селян до царів! Побачити Місто, де народилася віра, було для багатьох метою їхнього життя! У рік Лавра приймала сто тисяч паломників, тоді як у самому Києві жило всього двадцять. Київська Лавра заробляла мільйони! Не мільйон, а саме мільйони рублів, у той час коли обід коштував 16 копійок. Кожна вулиця вела до церкви. Місто складалося із суцільних церков. Вони були на кожному кроці, при всіх лікарнях, вокзалах, кладовищах, гімназіях, університетах. Ось там, – розпалившись, замахала вона руками в різні боки, – поряд, на Львівській площі, – Стрітення Господнього, тут, недалеко від Золотих воріт, – Георгіївська, на горі Хоревиці – Троїцька, на Щекавиці – Всіхсвятительська, на Старокиївській – Десятинна, на Десятинній – Трьохсвятительська й Оникія святого. При першій гімназії – Миколи Миркілійского, при другій – Олександра Невського, при університеті – Володимирська училищна…
– Ого! – щиро здивувалася Чуб. – Навіщо стільки?
– Київ називали азбукою православ’я, батьківщиною і колискою віри, духовною Столицею держави! – з пафосом мовила Ковальова. – Тобі не здається це дивним?
– Звичайно, здається, – з сумнівом погодилася Дарина, що завжди пасувала перед серйозними академічними знаннями. – Я й не думала, що це було так круто!
– Я не про те! – обірвала її студентка. – Тобі не здається дивним, що Місто, визнане Столицею віри, було одночасно й визнаною Столицею відьом?
– У у у у… – здивовано видала Чуб. – Але чому? І чому про це ніде не написано?
– Тому, – врочисто мовила Марійка, – що це й так усі знають! І цей парадокс застарів на сотню років. Церкви знесено, і до Києва більше не їздять паломники. І на Купала не влаштовують карнавального ходу відьом по Хрещатику, щоб притягнути туристів. А з приводу першого «чому» я просто перелічу тобі факти, й ти даси відповідь на нього сама! Нумо, загинай пальці.
Чуб невпевнено виставила вперед заготовлену руку.
– Найдавніша легенда Києва свідчить, що один із трьох братів – князь Кий – переміг Змія, що мешкав у цих краях, після чого заснував тут Місто. Це раз, – почала рахунок Марійка.
Дарина мовчки загнула великий палець.
– Два – билини розповідають, що під час правління князя Володимира Красне Сонечко Змій з’явився тут знову. Він викрадав жінок собі в дружини і вкрав племінницю князя Забаву Путятичну. Тоді його переміг один із трьох богатирів!
Дарина покірно загнула вказівний.
– Ну а по третє, і це вже не міфи, а реальні історичні факти: літописи про жіночі обряди за участю змієподібного ящера підтверджуються археологічними розкопками – ритуальними амулетами і оберегами із зображенням Змія. – Марійка значущо затрясла своєю змією. – В Середньовіччі люди поклонялися йому! Але і в XIX столітті киян переслідував страх перед змієм, що мешкав нібито під церквою в Кирилівських печерах. Ось у Макарова! – Вона замружила очі і заторохтіла напам’ять: «Більшість киян XIX століття вірили в історичність великих змієборців і в існування самого змія людоїда. Досить було київським хлопчиськам знайти двох удавів (в усякому разі, так свідчила офіційна версія), що втекли з цирку і задубіли від холоду, як у місті почалася паніка». Так чому ж, – різко підвела вона повіки, – Столицею віри стала Столиця слов’янських відьом? І чому вони мешкають саме тут? Не в Москві, не в Пітері, не в Кишиневі, а саме в Києві?
– Чому? – безпорадно повторила Дарина, тримаючи перед собою кулак із жалюгідно випнутим, несвідомим мізинцем.
– Тому що відьми завжди там, де Диявол! Недаремно захисником Києва вибрано Архангела Михаїла, майбутнього переможця Сатани!
– Сатани?
– Сатани. Демона. Воланда. Вельзевула. Люцифера. Змія! Марійка стрімко метнулася до чорного бюро й поспішно накреслила на чотирикутничку паперу якусь схему.
Чуб очманіло витріщила очі.
– Дивися, – затрясла збудженим папірцем Ковальова. – Змій проповзає через усю історію Києва починаючи з дня його заснування! А церкви завжди будують на тому місці, де треба перекрити зло. І знадобилося двісті церков і тисячі святинь у них, аби втримати його під землею. Але церкви розібрали, висадили в повітря, знесли, і Місто втратило колишню силу.

 

– А змій що, з’являється раз на тисячу років? Як у кіно? Ти що, – дійшло нарешті до Дарини, – хочеш сказати, він був насправді?
– Не був. А є, – спростувала та. – І ти сама сказала, в ніч на Івана Купала змії набувають сили…
– А ти говорила, – нервово відбилася Чуб, – що змії жеретії – це наша прадавня пам’ять про динозаврів! Ні, – схвильовано перепитала вона, – ти що, справді віриш, що сьогодні вночі з під землі вилізе дракон із трьома головами?
– Звичайно, ні, – образилася Марійка. – Я кажу про те, що Демон, Диявол, Мефістофель, Мара або, як називали його в Україні, Вогняний Змій справді існує. І він не абстрактне зло. Він…
– Ну, ні і! – зрозуміла її натяк Чуб. – Може, Ян і сволота, але він звичайний хлопець! Із двома руками, ногами і, зауваж, усього однією рудою головою!
– У якому розумінні рудою? – оступилася Марійка.
– У прямому, – бовкнула Дарина. – Чи він, по твоєму, брюнет?
– Звичайно, брюнет, – не зрозуміла її сарказму та. – З чорним волоссям, чорними очима…
– Стривай, стривай, – задихнулася від раптової надії Землепотрясна. – Так, може, це взагалі не він? Не він тебе замолоджував? Мій Ян – рудий прерудий! І очі світлі! Ми говоримо про зовсім різних людей!
– І ці різні люди подарували нам одні й ті самі ланцюги? Так не буває! Ні! Я прийшла в «Центра»… – спробувала розплутати вузол Ковальова.
– Після мене й Каті, – активно підтримала її в цьому намірі Чуб.
– І біля дверей Килини сидів хлопець.
– Так, сидів.
– Молодий.
– Так, молодий.
– І на руці каблучка, з великим блакитним каменем.
– Так, із блакитним… – насторожено спохмурніла Дарина.
– Він читав книжку «Майстер і Маргарита»!
– Так, – очманіла Чуб.
– І був брюнет.
– Ні! Рудий. Стривай! А Катя казала, що взагалі блондин… І впевнено так, як оце ти зараз. – Дарина несамовито труснула білими косами. – Брюнет, рудий, блондин. І всі в одному місці!
– У нього три голови – три іпостасі одночасно! Змій із трьома головами! «Він один у трьох особах, і він – обман»! – схопила Марійка з канапи щоденник Мира і підсунула його подрузі під ніс. – Читай! «Він є». «Я знаю його в обличчя». «Він допомагав мені… і він обернув моє золото на череп’я». Це він змусив його піти до Килини, а потім убив її! Він, а не Мир. Він обіцяв Миру скарб, а сам використовував його!
– Це неможливо, – мовила Чуб, не вірячи. – Якби Ян хотів, він міг убити нас уже тисячу разів.
– Йому немає потреби вбивати нас, – раптом видихалась і згасла Марійка. – Для здійснення обряду йому потрібна була тільки одна. Він бачив, як ми займали чергу одна за одною, спілкувався з кожною з нас і знав, що спадкоємиці Килини будуть безсилі перешкодити йому «повернути колишню владу».
– Колишню владу?
– Колись давно, ще до заснування Києва, ця земля належала йому.
– Та коли це було!
– Правильно. Він так і сказав: «Мої предки жили в Києві ще до заснування Київської Русі».
– І навіщо він утелющив нам ці ланцюги?
– А навіщо на людей одягають ланцюги, – щоб вони стали рабами. Він не знав, яка з трьох увійде до Килини першою, й тому заздалегідь скував усіх трьох. Він скував щось усередині нас…
– Що?
– Силу.
– Коли так, значить, не такі вже ми й безсилі, – похмуро зауважила Землепотрясна.
Вона неприязно втупилася у свою змію, тяжко роздумуючи: брязнути її об підлогу, чи поки що не варто? – і прислухаючись до себе: всередині не відбувалося ніяких сильних змін. Там, як і раніше, були тільки порожнеча, розчарування та безмовна надія, яка стояла збоку, на те, що Марійка дуже помиляється, і Ян – усього лише Ян, а його подарунок – просто подарунок.
Але виходило, що помилятися – ще гірше! І якщо Марійка – насправді дальтонічка, не здатна відрізнити рудого від брюнета, то Ян – не страшний і грізний Демон, а явний і мерзенний баболюб, і Дарина не трагічна жертва, а тривіальна і кінчена дурка!
– Він якось назвав її. Ур… Урус… Убрус… – спробувала згадати вона.
– Святий Убрус – рушник, на якому відбилось обличчя Христа. Нерукотворний образ! – буркнула майбутній історик.
– Значить, по іншому…
Марійка теж зняла свою змію ланцюг і насторожено оглянула її з усіх боків, немов побоюючись, що та оживе й укусить її – щоб помститися за викриття.
– Але позаяк йому немає потреби нас убивати, чому ми помремо сьогодні? – незадоволено поцікавилася Землепотрясна
– Ми не помремо, – безрадісно сказала Ковальова. – Просто Килина була справжньою Києвицею. І, передавши свою силу нам, не сумнівалась: її спадкоємиці кинуться захищати Місто. І знала: досить нам стати на ці шляхи, ми загинемо, адже ми нічого не знаємо і не вміємо. Вона судила по собі й не могла навіть припустити, що ми можемо просто залишитись осторонь.
– Ти хочеш сказати, – з цікавістю підхопила здогадку Дарина, – що коли ми ні в що не втручатимемось і не знімемо його ланцюги, то нічого з нами не станеться? Ну й гаразд… – Вона швидко начепила змію назад, відчувши при цьому не приємне і не героїчне полегшення. Потім злостиво скинула з крісла свій парадний одяг і вмостилася туди, врочисто посадовивши на коліна Ізиду Пуфик, із виглядом людини, що твердо намірилася провести вечір удома біля каміна, скорившись власному сумнівному «Я».
– Врешті решт, – знервовано виправдалася вона, – світ і так належить Дияволові. Так у Біблії написано. Хіба ні? «Ось іде Князь світу цього, і я не маю від нього нічого».
– Так, – пригнічено погодилася Марійка.
– Так чого тоді сіпатися?
– Логічно…

Розділ двадцять четвертий,
у якому Марійка розчаровується в лицарях 

Купало – у східнослов’янській міфології головний персонаж свята літнього сонцестояння.
Міфологічний словник

Пуфик вітально нявкнула.
Із дверей безперильного балкона вийшла білявка Беладонна, очевидно, повернулась із прогулянки по карнизах. У зубах вона несла щось, спочатку сприйняте Марійкою за мишу, яку порядні кішки приносять, спіймавши, своїм улюбленим хазяям. Але «щось» виявилося невідомою Ковальовій рослиною, зім’ятою, зеленуватою й непривабливою, і підносити її кішка їм не захотіла.
Випустивши здобич із рота, Беладонна раптом осатаніло заричала, розпушивши хвоста, що піднявся олівцем, за два стрибки перенеслася на камінну полицю і з ходу заїхала по бандитській морді Бегемота обуреною пазуристою лапою. За секунду кішка й кіт сплелися в стрімкий чорно білий клубок. Клубок звалився з полиці на підлогу, розпався, зашипів і зчепився знову.
Марійка перелякано забігала навколо, боячись сунути руку в котячий тайфун, що гарчав і дряпався. Чуб, скинувши з колін Ізиду Пуфик, яка залишилася абсолютно байдужою, метнулася до столу, де стояла третя, не використана ніким Марійчина пляшка кока коли.
Але згодилась і вона. Коричнева вода, що розігрілася за день, із шипінням вирвалася з шийки, забризкуючи все навкруги, і Чуб гидливо направила на звірів, які билися, липкий і неконтрольований потік пористої піни.
Бегемот тут же відскочив, зневажливо обтрусився всім тілом і, зло огризнувшись жовтими іклами, помчав на балкон. Схожа на мокру курку Беладонна запирхала, незадоволено й безуспішно лизнула опалий жовтий бік, але несподівано вигнула трикутником спину й істерично завила, дивлячись поверх каміна і притискуючи вуха.
Пуфик стрибнула на спинку крісла і, боязко пригинаючись, витягнула перелякану шию в бік блакитної «візантійки».
– Боже, дивися, фреска! – скрикнула Марійка.
– Ну, фреска. Вона завжди тут висіла… – почала Дарина. Але не договорила.
Тепер, коли камінна полиця була порожня, Чуб побачила: коромисло терезів у руках напівстертої дами стоїть практично перпендикулярно, і їхня нижня чаша упирається в край картини.
– Що це означає? – розлючено вчепилась у свій ніс вона.
– Вона набула влади! – глухо зашипіла Беладонна.
– Вона? – ткнула Дарина пальцем у блакитну «візантійку».
– Та, що була з вами! Третя! Сила в ній!!!
– Сила? – розгублено повторила за нею Дарина. – В Каті? Мамо, вона ж зірвала змію… – зрозуміла вона. – І їй відразу почали снитися ці сни! І Бегемот її слухається. І Чорт! Бачите, бачите?! – застрибала Чуб. – Я хоч скільки чортихаюся – нічого. І будинок! Пам’ятаєте про конкурентів, які рухнули? Про «зруйную в’язницю власними руками»? Сьогодні розвалився будинок на Оболоні! Ян недаремно натякав. Це вона! І Мира вона не випадково збила! Вона відчувала, хто він. Вона набула справжньої влади! Вона дійсно стала справжньою Києвицею!
– Але треба якось знайти її, попередити, – захвилювалася Марійка.
– Пізно. Вона не захоче слухати вас! – виблискувала очима Беладонна.
– А Диявол? Змій? – блідо спитала студентка.
– Він буде з нею. А вона з ним…
– І що це означає? – сіпнулася Дарина.
– Це означає, – сказала Беладонна, ретельно вимовляючи кожен склад, – що сьогодні вночі загине Місто!
– Наше? – безглуздо перепитала Марійка.
– І ми? – безглуздо уточнила Дарина.
Кішка повернулася до принесеної нею рослини й неприязно струсонула спочатку передньою, потім задньою лапою, що котячою мовою жестів означало найвищу міру зневаги.
– Це щитник, – муркнула вона. – Я знайшла вам. Але пізно.
– ЩиТНиК? Це?! – Дарина, схилившись над непривабливою зеленою рослиною, зіщулилася так, ніби стала раптом безнадійно сліпою та короткозорою. – Це папороть?! Справжня? Але вона цвіте тільки опівночі! Одну секунду! А зараз…
– Нісенітниця! – пирхнула кішка. – Папороть – не будильник! Вона цвіте, коли дозріє… А зав’язується в дні сонцестояння.
– Але сонцестояння – сьогодні, на Купала! Так написано в книзі! – спростувала Дарина.
А Марійка кинулася до перекидного календаря на бюро довести безграмотній кішці їх правоту з цифрами в руках.
– «6 липня. Захід сонця 21.10. Тривалість дня 16.15», – прочитала вона і здивувалася, перейшовши на попередні сторінки: – Слухай, і справді не сьогодні! Найдовші дні в червні! 21 го і 22 го тривалість 16.27. Може, зі стилями наплутали… Чи у наших предків не було секундоміра, і вони визначили приблизно. Трохи помилилися.
– І за тисячу років ніхто не додумався їх поправити? – застогнала Землепотрясна. – Чорт, нікому вірити не можна!
Ніколи не зрозумієш, де у вас казка, а де історія. Усі твої історики – лохи! І ти теж! Це у вас називається наука!
– Зжуйте щитник, – похмуро запропонувала Беладонна. – Тільки це вам не допоможе.
Пуфик жалібно занявчала, притискаючись до Дарининих ніг.
– Ось тобі й кінець світу о 21.10! – заплакала в унісон із нею Дарина. – Одна радість, я його таки побачу! Тільки я – не Арнольд Шварценеґґер. А Диявол – не Робін Танні…
– Щоб перемогти його, треба бути справжнім богатирем. Муромцем, – сумно закінчила Марійка, подумки оплакуючи свою погибель у розквіті літ.
– Що що? – Чуб жахливо скривилася, судомно торкнулася свого носа і, зробивши божевільне коло очима, схопилася з місця: – Не пхикай, Пуфику, матуся всіх урятує! Збирайся, Масяню! Швидше! Та папірці, папірці свої не забудь! Ту, про воскресіння з праху…
– Навіщо? – остовпіла Марійка й раптом зворушено зрозуміла неймовірний намір Дарини. – Ти хочеш воскресити Іллю?! О Боже! Ні!
– Так! – відчайдушно сказала Чуб. – Я дупою відчуваю – все вийде! Позаяк вже ми до минулого ввійшли… Довірся мені! Та й що нам іще залишається?! Тут або пан, або пропав! – Дарина розлючено схопилася за мітлу з двома сідлами.
І Марійці не залишалося нічого, крім як довіритися Дарининій дупі.

* * *

Проїжджаючи парадний вхід Свято Печерської лаври, на воротях якого ще сьогодні вранці знайшли мертвого Миколу Петровича, Марійка відчула миттєвий напад тупого болю.
Ворота зникли за поворотом, але в підшлунковій залишився неприємний, несформульований осад – відчуття якоїсь прихованої неправильності того, що відбувається, народжене, втім, цілком можливо, невигубною гіркотою розжованого і сяк так проковтнутого щитника, вживаючи який Марійка відчувала себе повною ідіоткою.
Мопед пригальмував біля воріт до ближніх печер. Наїзниці спішилися. Дарина хутчіше, Марійка дратівливо повільно.
– Де Ілля лежить? – діловито спитала Чуб, спираючись на мітлу. – Ти знаєш?
– Не можна йти до Лаври з мітлою, – дивлячись на неї спідлоба, відповіла Марійка.
– А що, я її тут покину? Поцуплять же!
– Не можна. Це Лавра!
І тієї ж миті несформульована й гірка неправильність стала усвідомленою й тому ще неприємнішою.
Не можна прибивати людей на Святу Браму! Не можна йти з відьмацькою мітлою на Святу землю! Не можна воскрешати чаклунськими закляттями мощі преподобного…
Не можна – і все!
Погано. Нехай навіть загине Місто!
– Ходімо! Не гальмуй.
Не чекаючи її, Дарина попрямувала в бік воріт бадьорою пружинистою ходою.
– Мамо, що мені робити? Що мені робити, мамо? – несамовито прошепотіла про себе Марійка. – Скажіть…»
Вона інстинктивно відстрибнула вбік, закричавши.
Порівнявшись із білими ворітьми, Чуб раптом відсахнулася назад, мовби ошпарена окропом, із криком хапаючись за чоло обома руками.
Мітла зі стуком упала на асфальт.
Дарина вила, нахиливши голову:
– и и и и и и и и и!
– Що? Що? – кинулася до неї напарниця, намагаючись заглянути тій в обличчя.
– Пече! Обпекло… – промимрила та, хворобливо гаркавлячи. Вона злегка розсунула долоні, і в щілині, що утворилася, Марійка побачила червоно рожеву смужку її лоба.
Лоб був обпечений! Ошпарений!
Позначений розжареним клеймом: ВІДЬМА!
«Ні!»
Боячись повірити, Марійка істерично подивилася на дорогу в печери, що бігла вниз, доступну й відкриту всім бажаючим, намагаючись розгледіти там невидиму й непереборну перешкоду, поставлену лише для них.
Зачекавши, вона рушила туди, виставивши руку з переляканим вказівним пальцем.
– Стій! – гірко гаркнула Чуб. – Не потрібно! Третє правило дідуся пам’ятаєш? У мого дідуся, в книжці? Відьма не може ввійти до церкви!
– Але ми не відьми, ми – Києвиці… – розгублено пробубоніла Ковальова.
– Ні, Марійко, відьми, – жалібно проскиглила Дарина, як і раніше, упираючись у долоні чолом. – Усе. Нам туди шлях заборонений.
– «Моє Місто – не подарунок вам, а прокляття! Ви помрете перш, ніж ряба стане любою, а біль згорить у вогні, бо ваш порятунок лежить там, куди вам немає вороття…», – згадала Марійка слово в слово.
І неприємний осад піднявся й затопив нутро по самі груди.
Вони були – поганими. Поганими, й усе, хоч що б вони там собі напридумували! І бути поганими було дуже неприємно.
– «Бо той, хто стоїть між пітьмою та світлом, не може належати ні світлу, ні пітьмі», – закінчила Ковальова.
– Та ак, – підвела сумний підсумок Чуб. Вона невпевнено памацала свого лоба і навіть спробувала його нахмурити, але тут же хворобливо ойкнула: – Боляче! Що в мене там?
– Увесь почервонів. – Марійка зняла рюкзак і, підпираючи коліном, вивудила з його надр маленьке люстерко.
Чуб похмуро оглянула своє обпалене чоло, почуваючи себе не так прокаженою, як підломленою неспростовним крахом свого прекрасного плану. Позаяк була з тих, хто, помираючи, думає зовсім не про свої страшні гріхи, а лише про те, як би відкрутитися й не померти.
– А ти казала, все вийде, – навіщось, мабуть, від безвиході, докорила їй Марійка.
Студентка поривчасто вирвала з кишені заготовлену шпаргалку із закляттям і відчайдушно зім’яла її в кулаці, шукаючи зацькованими очима урну.
– Знаєш, я часто плутаю передчуття своєї дупи з жаданням пригод на свою дупу, – покаянно визнала Землепотрясна. – А крім того, моя дупа – невиправна оптимістка. Так здорово все придумалося. Ось Муромець, ось закляття. Усе збіглося! – Вона акуратно торкнулася голови, що постраждала внаслідок невиправданого оптимізму протилежної частини тіла, і різко, нетерпляче махнула рукою, перебиваючи саму себе. – Стій, стій, стій! – учепившись у Марійчин кулак, Чуб почала нервово виколупувати з нього покарану шпору. – Подивися, там було ще щось! Про «зоровий образ». Можна воскресити людину за зоровим образом! Тобто за фотографією!
– Тільки Ілля Муромець забув знятися на «Кодак», – скорботно скривилася Ковальова.
– Картина, ти не розумієш, картина! – закричала Чуб, забуваючи враз про червоне і хворобливе тавро прокази на лобі. – Ось чому її намагалися знищити! За нею можна воскресити богатирів! Це ж не казки! Три богатирі були насправді!
– Існує версія, що були, – обтічно погодилася з нею Марійка.
– Плювати мені на ваші версії! Так сказав Васнецов! А йому я вірю. Він, сто відсотків, ходив у Лавру до свого Іллі!
Він писав його по справжньому! Як Богоматір! Усе, я зараз же везу тебе до музею.
– А ти? – розгубилася Ковальова.
– А я – до Кирилівської!
– Навіщо?
– На те, що обряд ішов саме там! Там стоїть вівтар, біля якого його викликали. Там він жив, згідно з легендою. І, сто відсотків, повертати свою владу Ян прийде саме туди!
– Але Ян – не Ян, – заморгала очима Марійка.
– Але і не змій жеретій – нормальна людина! Тобто не людина, але нормальний…
– Ти поранена!
– Я, звичайно, дівчинка уразлива, але тільки якщо впусти мене головою об підлогу! Усе інше я як небудь переживу…
– Якщо ти підеш туди сама, то загинеш. Пророцтво збудеться!
– Ну і що? – прибрала національної пози руки в боки Чуб. – Воно так і так збудеться, що вже тепер? Пролетаріату нічого втрачати, окрім своїх ланцюгів. А так просто я помирати не збираюся. Думаєш, я його боюся?! Та ніскілечки!
– Я – боюся! – закричала Марійка. – Я не зможу сама! Не покидай мене! Чому ми не можемо піти до музею разом?
– Тому, що інакше не встигнемо. – Дарина, примружившись, прискіпливо оглянула небо. – Треба розділитися.
– Але до дванадцятої ще сила силенна часу, – палко засперечалася з нею Ковальова.
– Яка ж ти ще дитина, Марійко, – сумно посміхнулася Дарина Чуб. – Ти що, так і не в’їхала зі щитником? Це в казках усе починається о дванадцятій! А в реальному житті тільки Новий рік. Ніч, Марійко, починається тоді, коли стемніє… А темніти почне о 21.10. Дивися! – Чуб значущо показала на зблідле небо, – ще не сіре, але вже сутінкове, отож тому, хто дивився на нього, здавалось: у нього втомилися за день очі, – і констатувала: – Треба поспішати!

* * *

Проскочивши через територію Павловської лікарні, Дарина прикувала свій мопед до хвіртки. Вечоріло. Було ще видно, але світло вже набуло мертвотно і сірого відтінку помираючого. Самотня церква, що залишилася від найдавнішого монастиря Русі, здавалася безмовною й байдужою – непричетною ні до чого. І хоча Даринине відчуття реальності того, що відбувається, давно вже вичахло, сиротлива церква дванадцятого століття і «свій хлопець», що призначив їй зустріч о пів на дванадцяту біля входу до клубу, здалися їй зненацька занадто реальними, щоб їх боятись. І на мить вона злякалася, що тупо і з пафосом помилилася на їхній рахунок, і ніякого «Кінця світу» не буде! Тобто буде, але тільки по телевізору. І Змій, може, й жив тут за легендою, але Ян навряд чи живе в каналізації. І влада, замкнена в залитих бетоном печерах, як смерть Кощія в яйці, – така ж казка, як і сам Кощій.
А потім злякалася, що боялася даремно: Київ таки загине, і в неї є менше години, щоб зробити «те, не знаю що», здатне запобігти страшному неминучому…
А за секунду злякалася ще сильніше, бо хтось за її спиною уривчасто сказав:
– Не ходи туди!
Чуб різко обернулась і побачила Митю, що стояв за два кроки від неї.
– Що ти тут робиш? – ледве мовила вона, розгубившись від несподіванки і не розуміючи, як це він підійшов так нечутно?
– Не ходи туди, – повторив він. – Там вони.
Дарина мимохіть кинула погляд на «там» і, приголомшена, розтулила рота, бо водномить двері байдужливої церкви безшумно відхилились і, немов дочекавшись представлення Миті, звідти виринули двоє учасників: один у смугастій сорочці, інший – у червоній (!) вітрівці, одразу упізнані нею.
– Стійте! – бездумно закричала вона. – Як вас там! Кока! Олег!
Вони побігли до протилежного входу, що виходив на пагорб. Червона вітрівка промайнула за списами огорожі. Вони поспішали в печери. Чуб, швидко, але дбайливо уклавши свою мітлу вздовж лінії огорожі, помчала за ними. Митя – за нею. Але досить було їй порівнятися з відчиненими дверима, як Дарина миттю забула про сатанинське кодло покійного Мира і, розвернувшись на дев’яносто градусів, помчала туди.
Туди, де, обкреслена напівкруглим отвором, безбожно червона підлога церкви горіла вогнями безлічі свічок!
І нестримно вбігши всередину, Дарина відразу побачила Катю.
– О, ні! – схлипнула Чуб.
Митя жалібно заскиглив за її спиною.
Катя лежала у вогняному трикутнику обличчям униз. Лежала страшливо акуратно, немов хтось намагався викласти її тіло певним малюнком. Її нерухомі, розкинуті навхрест руки і голі ноги в спортивних трусах, що майже упиралися кросівками в широку сходинку іконостасу, тонули в мінливій калюжі крові. Волосся, яке злиплося від крові, заліпило обличчя.
– Катю! – заволала Дарина нестямно. – Ні! Тільки не це!
І скрикнула знову, бо мертва Катя із зусиллям підвела важку голову від підлоги й подивилася на неї безглуздо сліпим поглядом. Її обличчя було криваво брудним.
– Боже, Катрусю, ти жива… – застогнала Дарина, кидаючись до неї і збиваючи черевиками свічки.
Голова Каті опала. Дарина опустилася колінами в Катину кров і, нагнувшись до землі, невміло поторсала її за плече. Митя плакав, як покинута дитина. Чуб поклала покірну руку на свою шию і, обхопивши Катю за талію, поставила її на коліна. Відчайдушним ривком стала на ноги, звалюючи на себе обм’якле тіло:
– Ходімо, Катрусю. Тут лікарня. Хоч якась, але все таки… Катрусю, будь ласка… – Ноги ковзалися в крові.
Вони не пройшли ще й п’яти кроків, як Катя обм’якла і почала безвільно осідати на важкі коліна. Сповзла на підлогу. Дарина спробувала утримати її, але не змогла – лише дотягла до стіни на напівзігнутих напружених ногах і, притуливши, впала поруч із нею.
Катя застогнала, притискаючи слабкі руки до мокрого живота.
– Там рана? Не можеш іти? Боляче? – запобігливо спитала Чуб, хоча все це було зрозуміло й без слів.
Вона безнадійно примірялася поглядом, намагаючись подумки підвести високу Катю, але перекинути її через плече було неможливо через рану на животі. А на руках вона не донесла б її навіть до ґанку.
– Катрусенько, – підповзла вона до неї. – Зберися. Спробуй! – Вона з благанням доторкнулася до її руки.
– Не треба, – ледве чутно сказала Катя. – Пізно…
– Дурненька, дурненька, – заголосила Дарина, давлячись слізьми. – Ти не помреш! – Вона істерично вихопила з кишені телефон Алекса. – Курва! – Верхній лівий кут екрана був порожній. – Немає зв’язку. Митю! – Божевільний відгукнувся гучним плачем. – Не плач. Заради Бога, біжи в лікарню. Приведи лікарів! Вона не може йти!
Він закивав і, продовжуючи кивати і скиглити, кинувся до дверей.
– Вони зараз прийдуть, – заторохтіла Дарина. – Дурненька, навіщо ти прийшла сюди? Навіщо? Ти зняла ланцюг і уявила себе всесильною? Ці покидьки… Ми й забули, що Мир був не сам! Стоп. А як ти взагалі ввійшла? – здивувалася вона запізніло, хоча з тим же успіхом це запитання можна було поставити й самій собі. – Адже відьми не можуть…
– Пізно, – повторила Катя. – Кров. Її надто багато.
І Дарина зрозуміла: кров! Три вбивства – це надто багато, щоб церква залишилася святою.
А на стіні, вже вимазаній Катиною кров’ю, підняв меч, який горів огнем, майбутній переможець Звіра Архангел Михаїл, тримаючи в лівій руці загнутий аркуш:

Съ чистымъ сердцемъ прите кающимъ въ сей чистый 
домъ Божiй немилосердо мечъ моi простираю… 

Але небесний захисник Києва, що недаремно кружляв сотні років над Містом Диявола, погрожував даремно – він не врятував Катю! І не простер свій «мечъ» над звірами, «прите» в його «чистый домъ» з не «чистымъ сердцемъ».
– Ні! Ні! – заперечила Чуб гаряче. – Ти виживеш! Ти не мусила помирати. Це випадковість. Безглузда випадковість!
– Ні, – похитала головою Катя. – Немає випадковостей.
– Я запізнилася! Як безглуздо… Третя жертва не потрібна!
– Ви знаєте?
– Ти ж нічого не знаєш. А ми – все. А ти як кішка, ти сама не знаєш, навіщо прийшла сюди… Але Марійка скоро буде! З богатирем. Є таке закляття в книзі. Що воскрешає!
– Але книга…
– А а, – закивала Чуб. – Це нічого, що ти її поцупила… Муся шпаргалки написала по всьому закляттю! Вона зараз у музеї. Воскрешає Іллю за картиною Васнецова. Уявляєш? Ти тільки уяви! – Дарина псевдорадісно розтягнула губи на всю ширину обличчя.
– Богатиря за картиною? – Катя напівнепритомно посміхнулась їй у відповідь, немов почувши наївний дитячий лепет. – Дурні, дурні… Боляче. Як боляче!

* * *

Марійка сумно посмикала важкі двері музею з вирізаними на ній левовими мордами – на її подив, леви послухались її руки. Вона боязко протиснулася всередину й відразу ж зустріла насторожений погляд охоронця.
– Ви до Дмитра Владиславовича? – із сумнівом уточнив він.
Марійка згідливо кивнула.
– Туди, ліворуч. Він чекає на вас, – розпорядився страж.
І Марійка уривчасто зітхнула – наполовину перелякано, наполовину з полегшенням. З полегшенням, бо їй і треба було ліворуч, і якби згаданий Дмитро чекав її на другому поверсі, ніхто не дозволив би їй завернути туди. А перелякано через те, що невідомий Владиславович очікував там, ясна річ, зовсім не її. І, на відміну від Чуб, вона уявлення не мала, що збрехати на своє виправдання, коли той викриє її як самозванку.
Короткий лівий коридор умить привів її до фінальної зали, де на центральній стіні височіли знайомі з дитячих років «Богатирі», верхи на трьох конях – білому, чорному та рудому.
Зала була порожня. Марійка підозріло покосилася на службові двері, чекаючи від них підлої каверзи. Але на страх не було часу. Вона спішно обігнула широку дерев’яну лаву і, підійшовши до полотна впритул, розгладила зім’ятий у кулаці папірець.
Ноги тремтіли. Коліна зрадницьки підгиналися.
«Погляд Києвиці мусить бачити те, що воскресне…»
Погляд Києвиці незграбно примірявся до центрального богатиря, що суворо поглядав у далечінь із під важкої долоні. Якраз під ним стояла однонога підставка з уміщеним у скло аркушем паперу, хоча зазвичай такі мистецтвознавчі пояснення завжди засовувалися в далекий кут музею.
Погляд мимоволі вихопив шматок тексту:
«…Багато билин оспівують його як головного з трьох богатирів. Він – єдиний, хто зміг перемогти самого Іллю Муромця, хоча їхній бій і закінчився перемир’ям. Згідно з деякими джерелами, Добриня – племінник князя Володимира. В інших рукописах – його рідний дядько. Найбільш відомий подвиг Добрині – перемога над Змієм. Поєдинок, який почався на легендарній Почай річці, проходив у кілька етапів і закінчився повною перемогою богатиря в Кирилівських печерах. Хоча кохана Добрині – чаклунка, сама зрадила його зі Змієм…»
Марійчині очі недовірливо кліпнули і спантеличено округлилися. Плечі зіщулились і похололи.
«Мамо! – забідкалася подумки Марійка. – Як я могла? Ми ж проходили на першому курсі… Добриня! Ось хто переміг Змія. Це Дарина мене збила зі своїм “головним богатирем”»!
Але ні на самобичування, ні на пошуки винуватого не було часу, так само як і на страх. Києвиця стрімко пробігла вже завчений текст і перевела погляд на найближчого родича князя хрестителя, – той сидів на гордому буйногривому сніжно білому коні Білоюшці, застережливо напівоголивши сильний меч.
– Ти, що прийшов на цю землю, попроси Того, хто тебе послав, повернути мені життя раба його, в ім’я Граду мого, та блага землі його, і небес його, і грішних чад його…
Її несподівано занудило.
– Ти, ліворуч від мене, попроси Ту, ким він став, Землю матір…
У очах з’явилася невимовна різь, що викликала неконтрольований потік захисної вологи. Марійка безжально відтягнула заскругленими пальцями повіки знизу та згори, змушуючи себе дивитися на «те, що воскресне».
І побачила, як картина гойднулася, а через секунду зрозуміла, що гойднулася не картина, а зображена на ній людина на білому коні.
– Отця небо…
Статично спокійне, спрямоване вбік обличчя богатиря стало переляканим і здивованим, його риси хитнулися.
– …послухай Того, хто стоїть по мою праву руку… його очі раптом впритул втупилися в Марійку.
– …і поверни мені життя раба. А а а а а а! – закричала Києвиця, відсахнувшись.
І налетівши на лаву для відвідувачів, упала через неї, вдарившись головою об підлогу.
Щось велике з гуркотом рухнуло на землю. Пролунав стогін – не Марійчин – чоловічий. Марійка перекотилася на бік, підвелася на тремтячі та ватні ноги і схопилася за хвору голову, вмить забувши про те, що вона болить.
Кінь на картині стояв, усе так само гордо випрямивши шию й не помічаючи, що позбувся вершника. А на підлозі лежав великий, дуже бородатий чоловік у тьмяній і важкій кольчузі. його меч, що тепер уже остаточно позбувся піхов, валявся поряд. Шолом відкотився в куток. Бородатий підвівся на руках і безглуздо втупився у воскресительку.
– Хто ви? – уривчасто спитав він густим і гучним голосом.
– Я? – у нестямі перепитала Марійка. – Я вам зараз усе поясню! – («Боже, він же не розуміє по сучасному!») – В Киеве, во Граде Киеве стольном, – невміло мовила вона, – аки пламя огнено и сяня Змей! идолище поганое! Демон окаянный! Глаголю, Добрыня, по захождении солнца он нас всех прогрызе! А егда прогрызе, то конец! Вам треба битися з ним. Заклаша його, давляша… Потрібно поспішати! Вам ясно?
Судячи з усього, бородатому було зовсім не ясно. Він здивовано обвів очима кімнату будинку Федора Артемовича Терещенка, що мало нагадувала князівські палати XI століття, і знову втупився в неї.
– Хто ви, панночко? – прохально повторив він. – Це моя виставка? Мені стало зле? Це, певно, від нервів. А чому нікого немає? Де відвідувачі? Де Павло Михайлович?
– Який Павло Михайлович? – сторопіла Марійка, зіщулюючись од жахливої здогадки.
– Третьяков. Де я?
– У Києві. – Марійчин голос здригнувся.
– Он як? Як дивно… Я виразно пам’ятаю, що був у Москві, готувався до виставки. І що за дивний костюм на вас? І на мені? – закінчив він, здивовано оглядаючи власну кольчугу. – Тут був маскарад? Не гнівайтеся за мою наполегливість, хто ви?
– Відьма. – Марійка стомлено затулила очі, відчуваючи, що зараз знепритомніє від приреченості й безглуздості того, що сталося, і деморалізовано озвучила свою здогадку, яка стала вже твердою і жахливою відгадкою: – Ви – Віктор Михайлович Васнецов?
– Так ми знайомі? – спробував усміхнутися бородатий. – Пробачте, забув…
– Невже ви намалювали Добриню з себе? – простогнала Марійка з тугою. – Боже, і ви туди ж!
– Вам і це відомо? Ах, так, моє вбрання, – зрозумів її Віктор Михайлович.
– І я оживила вас, – мовила Марійка, жадаючи провалитися під землю. – О Боже, що мені тепер з вами робити?
– Оживили? Невже мені було так зле? – затурбувався Віктор Васнецов. – Чи не допоможете мені підвестися? Вже пробачте старому… Такий конфуз приключився…
Марійка приречено підійшла до нього і простягла воскреслому художникові руку для опори. Він підвівся і, крекчучи, важко опустився на лаву, продовжуючи говорити і, мабуть, бажаючи згладити неприємне враження:
– Так, значить, я – Добриня, а ви – Київська відьма? Як мило. Чи не чаклунка Маринка, що зрадила мого Добриню зі змієм? Дуже оригінальне вбрання… Так наша сучасна молодь уявляє нині відьом?
– Маринка? – запитала Марійка.
«Якийсь мужик із бородою…», «Називає відьмою й чомусь Маринкою», «І ще він ніби зрадив мене з якоюсь бабою, і я злюся», – долинули до неї вранішні слова Каті.
– А з ким ви? Тобто з ким він, Добриня, зрадив її, ви не знаєте? – схвильовано перепитала вона.
– Із православною вірою, дитино, – серйозно відповів Васнецов. – Тому то він завжди був моїм головним богатирем! Він – певним чином мій автопортрет, я хотів би бути таким же міцним у своїй вірі. Завжди хотів, та не завжди міг… І багато, багато думав про нього. Річ же не в тому навіть, що він був правою рукою князя Володимира й бився за віру з мечем у руках, а в тому, що він, можливо, й був першим русичем, що полюбив Бога вище земної любові. Адже його красуня Маринка була, певно, така сама гарна, як і ви. Але вона була відьмою – язичницею! Та хіба не язичництво – сама любов? – спитав він. І Марійка похмуро й переконано кивнула у відповідь. – Не та, що до дружини, дітей, вітчизни, – уточнив художник, – а та, що здатна зруйнувати сімейне вогнище, стати над обов’язком і честю… Тут не фізична, тут інша сила потрібна, значно більша. Любов за будь якого богатиря сильніша! Ні, фізична сила – це Ілля, він від землі її прийняв. Альоша – кмітливість, хитрість і розум людський – найслабкіший. Бо розум наш часто немічний і віроломний, і нікчемне те, що ми можемо ним усвідомити. Щоб світ прийняти, з усіма його загадками, тут душа потрібна. І Добриня – душа цієї компанії, вже вибачите за недоречний каламбур. Тому він єдиний, хто Іллю переміг. Переміг, але не повергнув, а хрестами з ним обмінявся і став його братом во Христі! – Васнецов значущо підвів руку до компанії богатирів і завмер, збентежено морщачи лоб.
– А інших двох богатирів, – безнадійно уточнила Марійка, – ви з кого написали?
– Іллю Муромця – з візника Івана, якщо не помиляюся, Петрова. Альошу Поповича – із сина мого друга Сави Мамонтова, Андрійка… – відповів Віктор Михайлович машинально ввічливо й раптом заволав у непідробному жахітті:
– Але дозвольте, де мій Добриня? Я зображував трьох! Це неможливо!
– З візника і сина мільйонера? – Марійка безглуздо посміхнулась, абсолютно байдужлива до крику їхнього творця.
– Ось тобі й лицарі Христові. Все скінчено! Вони мені не допоможуть. – Вона поривчасто затулила руками обличчя.
– Бог з вами, панночко, чому ви плачете? – заметушився людинолюбний художник. – Якщо вам потрібна моя допомога, я до ваших послуг! Чим можу…
– Нічим!
– Ніхто не зможе їй допомогти, – переконано підтвердив жорсткий і нежданий голос.
У дверях службового входу стояв чорноокий брюнет.
І на одну безглузду мить Марійці здалося, що він з’явився перед нею таким, яким залишився в її пам’яті з їхньої останньої зустрічі – в чорному одязі минулого століття, з суворим пронизливим і свердлячим поглядом, – але за мить вона подивувалася своїй помилці! На нім були банальні брюки та сорочка, не чорні – кольору глибокої синьої ночі. Довге волосся лежало на плечах. І темна фігура, з темним, зібраним у хвіст волоссям, що добу тому сховалася від Дарини в тих же самих дверях, звідки з’явився зараз він, нарешті перестала бути безіменною…
– Пан Києвицький! – зраділо закричав Васнецов. – І ви тут? Як це, однак, до речі… Ви теж у маскараді? Ви, певно, Демон? Чи, може, сам Мефістофель?
Боже, художник щиро вважав, що він жартує!
– Ви? – запаморочливо видихнула не на жарт перелякана Марійка, відступаючи до стіни й косячись на сумнівного захисника, що стояв поруч.
– Це Дементій Владиславович, – поспішно відрекомендував його Васнецов. – Друг професора Прахова. А це…
– Ми знайомі з Марією Володимирівною, – тихо оповістив його брюнет. – Я чекав її. І попередив про її прихід.
– Ви… – перепитала Марійка.
– Організатор виставки, – закінчив той за неї.
– Моєї? – збентежився художник. – Ви зайнялися меценатством? Дементію Владиславовичу, зі мною таке трапилося, ви не повірите! Я знепритомнів, у голові все змішалося. Таке дивне відчуття… Якби не ця мила панночка…
– Мила панночка зовсім даремно вас потурбувала, – погрозливо урвав його мову К. Д., підносячи «поличкою» ліву долоню. – Заспокойтеся, Вікторе Михайловичу… Заспокойтеся. – Він швидко, з оплеском, прогладив ліву долоню правою, ніби скидаючи з тієї якийсь невидимий предмет.
І Марійка, яка не зрозуміла його дивного жесту, мимохіть озирнулася, щоб подивитись, яке враження він справив на Віктора Михайловича, – і побачила, що ніякого Віктора Михайловича поряд із нею більше немає. І вона залишилася наодинці з самим…

Розділ двадцять п’ятий,
у якому Булгаков згадується недобрим словом 

…ворог віри, ворог роду людського, друг смерті, злодій життя, розхитувач правосуддя, джерело зла, корінь пороків, спокусник людей, зрадник народів, джерело заздрості, причина жадібності, початок розбратів, постачальник прикростей – слухай, о сатано, і скоряйся!
Літургія «Rituale Romanum»

– Ви – Диявол? – сказала вона сухим, як вобла, язиком. – Тепер ви вб’єте мене, так?
– Отже, ви воскрешали богатиря, щоб убити Диявола? – відповів він їй запитанням на запитання.
Але запитання було абсолютно вичерпним: «Що ви хочете, якщо хотіли вбити мене?!»
І Марійка, що миттєво відчула себе на краю обриву свого життя, яке кришилося під ногами, подумала раптом не про маму й тата, не про Катю й Дарину, яку не встигне навіть попередити, не про убитого Мира і коханого Михайла, до якого вона вже ніколи не повернеться, а про Михайла Опанасовича Булгакова, який так страшенно обдурив її і обманувся сам!
Бо коли б не він і не його неіснуючий, мудрий і саркастичний Воланд, який завжди жадає добра і робить благо, з яким вона мріяла зустрітися не менше, ніж із замкненим в одиночці булгаковським Майстром, – вона б ніколи не зустрілася з цим – нічнооким, похмурим і страшним, – що з’явився зараз перед нею, коли вона стоїть на краю обриву свого життя.
– До чого ж ви все таки людина… – скорботно сказав він, немов прочитав її метушливі передсмертні думки. – Не турбуйтеся, я не вбиватиму вас. Але і допомогти вам, на жаль, я не в змозі.
– Так ви – добрий чи злий? – тупо спитала Марійка.
Запитання вийшло по дитячому квапливим і по дитячому чорно білим, але всередині в неї не було місця для сорому. Все займав страх, який повільно і невпевнено відкочувався геть.
– Я не можу відповісти на ваше запитання, адже добра і зла не існує, – нудотно відповів їй Володар зла.
– Що що? – Марійка навіть знайшла в собі сили обуритися.
– Є лиш земля і небо, день і ніч, штиль і шторм… – байдужливо перелічував він. – І те, що ви називаєте злом, – лише природні закони життя. Хіба чинить зло кішка, з’їдаючи мишу, хіба чинить зло шторм, заковтуючи корабель, і хіба зло – землетрус, який змітає з лиця землі міста?..
– Так, – упевнено підтвердила вона.
– Значить, ваш Бог створив зло, пославши його на Содом і Гоморру?
– Я не знаю.
– Якщо ви не впевнені навіть у тому, чи добро – ваш Бог, про яке добро і зло ви взагалі можете говорити?
– Убивство Рити й дядька Миколи – зло! – фанатично закричала Ковальова. – Килину вбив ти! Її смерть…
– Смерті немає, – спокійно перебив її Прародитель смерті.
– Що ж це у вас, за що не візьмешся, – нічого немає!
– прошипіла вона з гнівливим скреготливим сарказмом і, щойно сказавши, усвідомила безумний парадокс: у цій їхній дивній суперечці вона була здивованим Дияволом, а Диявол – запеклим матеріалістом Бездомним і Берліозом в одній особі!
– Знову ваш Михайло Опанасович… – мовив повагом її диявольський співрозмовник тоном нудьгуючого літературознавця. – Але я вже казав: це не мій улюблений твір. Немає ніякого Диявола, вельмишановна Маріє Володимирівно! – переконано повідомив її Диявол.
– Що? – розкрила рот вона.
– Диявол – це Санта Клаус, – незадоволено буркнув брюнет.
– Що? – защокало Марійку Ковальову, яка судомно роздумувала: хто з них двох щойно збожеволів?
– Казковий дід, – ввічливо уточнив божевільний Сатана, – чиє обличчя посміхається на всіх різдвяних листівках, вітринах і коробках із подарунками… Він такий популярний, що, здійснюючи обряди на його честь, більшість із вас просто забувають, чий, власне, день народження вони святкують.
– Різдво Христове? – вона вже нічого не розуміла!
– Ви споминали Його рівно двадцять разів, відколи я вас знаю. І не згадали жодного разу.
– Бога? Так хто ж ви, нарешті? – не витримала нерозуміння Марійка. – Вогняний Змій? Воланд? Демон?
– Можете називати мене так, – урвав він мову знудженим жестом руки, – якщо вам буде від цього легше. Демон. Димитрій, Дем’ян, Ян… Я звик. Але я всього лише дух цього Міста. Це, звичайно, не так цікаво, як те, що придумали собі ви, – Вогняний Змій, який обертається на прекрасного юнака, що спокушає юних дів і приносить криваві жертви. Люди не в змозі побачити істину, тому що вона занадто…
– Страшна, – прошепотіла Марійка.
– …занадто нудна, – посміхнувся він без тіні веселощів. – Нудьга – ось головна проблема нинішніх homo Sapiens. Я завжди казав це Килині. Але вона не вірила мені. Вона занадто вірила в людей і не хотіла зрозуміти: вони змінилися, вони вже не здатні сприйняти правду.
– Яку правду? – безнадійно заплуталася вона. – Ти – Батько брехні! Ти погубив Мира. Він написав про тебе! І описав тебе. «Один у трьох особах, і він – обман»!
– Він описав тебе, – стомлено констатував триликий. – Ви так і не зрозуміли, шановна Маріє Володимирівно? Він був упевнений, що Диявол – ви! Три відьми, що допомагали йому. І погубили його!
– О о о… – обпала Марійка.
– Ви хочете побачити Диявола? – невесело засміявся брюнет і, розстебнувши темно синю сорочку, оголив на грудях потертий шкіряний мішечок, майже такий самий, як був у Михайла.
Нічноокий ривком зірвав його з шиї. Поклав на долоню. Ослабив шнурок. І заінтриговано витягнувши шию, Марійка побачила, що нутро шкіряного чотирикутника таїть незрозумілу буру і розсипчасту купку.
– Що це? – спитала вона, вже знаючи відповідь.
– Земля.
– З кладовища, – розуміюче кивнула вона.
Нічноокий похитав головою.
– З капища? З Чорнобиля? Зла земля з Кирилівки? – Марійка відчула себе тупою учасницею ток шоу. – Це прах? Прах чоловіка, померлого від нерозділеної пристрасті? Ні, – осяяло її, – присуха! Мир мав рацію! Диявол – любов!
– Я ж казав, – задоволено кивнув брюнет, – ви завжди жадаєте чогось, що інтригує, розбурхує, – забороненого, страшного! Жертв, крові, пороку, смерті й пристрасті… Чи вдаєтеся до іншої крайності й вимагаєте від вашого Бога рятівних чудес, безкоштовних подарунків, променистих знамень. Тому й придумуєте собі Дияволів і Дідів Морозів, – інакше вам нецікаво… Але це просто земля.
– Просто земля, – повторила Марійка.
– Та сама, яка лежить у вас під ногами! Але тисячу років тому люди приносили їй жертви та святкували дні, коли вона прокидалася навесні. І намагалися вмилостивити її, знаючи, що лише вона може покарати їх голодом і озолотити врожаєм. І любили її, як матір, що дала їм життя, і як частину себе, бо, здійснивши свій земний шлях, вони знову ставали нею.
– Ви маєте на увазі, що всі сатанинські обряди – лише деякі рудименти язичництва? – недовірливо скривилася студентка історичного.
– А хіба ви не знали цього завжди? Хіба не цьому вас учили з першого курсу? Але ж це так нудно… Це майже нестерпно: прийняти таку банальну, земну, сірячину правду… – Він зробив важку паузу і здивовано хитнув головою. – Ні, я не в змозі зрозуміти, чому ви так самозакохано переконані, що варто вам пояснити чудо – й воно перестає бути чудом? Ви – не здатні синтезувати навіть клітину! Тому вас і називають сліпими – ви не бачите того, що у вас під ногами, і шукаєте вашого Диявола в написаних вами ж книгах, а Бога – на стелях своїх церков, замість того щоб просто подивитися на небо.
– І будуємо літаки, замість того щоб просто літати…
– Так, – усміхнувся він їй, і вперше за всю розмову його усмішка стала якщо не теплою, то принаймні кімнатної температури. – Ви сліпці, які придумали собі тисячі милиць. Але ти вже стала відьмою . Ти знаєш те, чого не знають вони. Тепер тобі потрібно навчитися бачити. І перестати мучитися нескінченними запитаннями і терзатися, не в змозі знайти на них відповіді, адже, щоб отримати їх, досить лише оглядітися на всі боки…
Марійка машинально огляділась, але замість численних відповідей на запитання побачила тільки меч, який лежав на підлозі, що його упустив Васнецов під час повернення на власне полотно.
– Треба повернути, – недоречно стурбувалася вона цілісністю шедевра.
– Кого? – понуро спитав її співрозмовник.
– Меч, бачите, він випадково упустив.
– Випадковостей не існує, – роздратовано парирував він у своїй звичайній манері.
Але цього разу Марійка розгледіла в його абстрактному твердженні щось цілком конкретне й перспективне:
– Ви хочете сказати…
– Я нічого не хочу сказати, – надмірно різко перервав її він. – Крім того, що вже сказав. Озирніться ж, врешті решт! – рикнув він. – Невже ви й досі думаєте, що могли отримати владу випадково? Що хтось випадково випив відьомське зілля? Що стенд міг випадково стояти…
– Ви поставили його біля картини? – зраділо скрикнула Ковальова. – Ви намагалися допомогти мені?
– Не я! – розсердився той ще більше.
– «Билини оспівують його як головного з трьох богатирів», – звернулася Марійка до ввічливішого стенду. – «Коли я тримав у руках меч головного богатиря…» Прахов знайшов у печерах меч. Цей! Той самий, яким Добриня переміг у Кирилівських Змія! – Вона підійшла і спробувала підважити богатирську зброю. Це вона зробила з превеликим зусиллям: меч важив не набагато менше, ніж сорокапудова палиця Іллі. – Він показав його Васнецову. І той написав меч за образом справжнього меча. Я воскресила його. Але кого ж він переміг ним? Землю? – Це припущення виглядало зовсім абсурдно. – Хто ж тоді Змій?
Вона знову здивовано огляділася навкруги і раптом завмерла, здивовано розкривши рота. Відповідь на її запитання була перед нею, на сусідній стіні, і в отієї відповіді було п’ять голів, із яких вихоплювалося полум’я, і біла табличка з чорними безапеляційними літерами:

«Бій Добрині Микитича зі Змієм Жеретієм» 

– Але це неможливо. Неможливо! – забелькотіла вона, дивлячись на невідому їй картину Васнецова. – Це ж Змій. Змій Жеретій! Це – казка! Тільки не кажіть мені…
– Особисто я нічого вам не говорив, – сухо нагадав брюнет і демонстративно подивився на свій наручний годинник.
– Ой, лишенько! – кинула вона переляканий погляд на свою «Чайку». – Треба поспішати! Там Дарина! І якщо Вогняний Змій – це ВОГНЯНИЙ ЗМІЙ…
Змій, велетенський і погано уявлюваний нею, а тому ще жахливіший, безкінечний і безформний згусток дурманного страху, миттєво полонив усю її голову, і цей страх нестримно набрякав, тиснучи безрозмірною чорнотою черепну коробку.
– Допоможіть нам, заради Бога!
– Заради Бога? – мимоволі скривився брюнет на те, що вихопилося з її губ. – Дайте мені спокій… Я вже сказав, що не в змозі вам допомогти. Зараз є тільки ви… І Місто!
– Але чому? – затремтіла Марійка. – Ви не хочете?
– Хочу. Адже зараз у ваших руках і мій порятунок, – відповів відмовник тоскно, здається, не занадто сподіваючись на її слабкі та невмілі руки. – Давній владика не потерпить наступного, і його земля знову належатиме йому неподільно…
– Тоді чому ж?
– Тому що пітьма не може знищити пітьму! Вона здатна лише примножити її. Пітьму перемагає тільки світло.
– Мамо! – запанікувала Марійка, що зрозуміла лише одне: допомоги не буде! – Що ж нам робити?! Річ же не в мечі! Таких мечів було тисячі! Річ у тому, хто бився ним. А ми – не богатирі! Навіть близько не богатирі! І якщо сьогодні з під бетону вилізе ЗМІй, нам потрібний не меч, а гранатомет… Треба зателефонувати в міліцію! Треба збрехати… Дарина придумає щось! Треба оточити Кирилівку!
– Сила не може перемогти силу, – скривився брюнет так різко, гидливо й безнадійно, мовби вона була закінченою ідіоткою, яка так і не утямила елементарні 2 + 2. – Але ви сліпі та глухі. Ви – занадто люди. Ви – троє… Та все ж уперше він помилився у своєму виборі… Але ні, – додав він після тривалої паузи. – Батько не міг помилитися. Прощавайте!
– Батько?! – зойкнула Марійка. – Чий?
Але на «вайте» її співрозмовника вже не було в залі.
І Марійка, прикута до ваги меча, навіть не спробувала бігти за ним услід.

* * *

Марійка насилу запхала меч назад у піхви. Меч був грубий і темно срібний, а піхви – позолочені й різьблені, занадто гарні – з іншого століття. Так і є, адже Васнецов уклав старовинну і непідробну зброю грубого десятого століття в казково золоте, увите химерним орнаментом, уявлення про нього. І ремінець на піхвах був зовсім новий. Ривком перекинувши його через плече, Марійка взяла за ручку свій рюкзак і повільно побрела до виходу. Охоронець провів її задумливим поглядом, не зробивши спроби зупинити. Напевно, Дмитро Владиславович попередив його, та й серед експонатів київського Російського музею, що охороняються ним, не траплялося старовинних мечів.
Ковальова похнюплено дійшла до Миколаївського скверу, розкресленого колись садівником Христіані, й безсило опустилася на лаву. Її тіло і вчинки існували окремо від неї, тоді як набряклий і ватний розум відчужено поглядав на них звідкілясь збоку. Безкінечний густий і в’язкий страх закостенів, перетворившись на важке безсилля, що тиснуло до землі. Треба було спіймати таксі, помчати на допомогу Дарині… Але яку допомогу вона надасть їй, притягнувши раритетну й легендарну залізяку, яку жодна з них ледве чи спроможна відірвати від землі? Марійка не знала, кого нічноокий вважав своїм нездатним на помилку Батьком, але точно знала: він таки помилився!
Три князі! Три богатирі! І хто?
Хто?!
Втомлена від життя красуня, безшабашна співачка з клубу «О йо йой!» і книжкова дівчина слабачка, що примудрилася забути азбучну билину: Змія переміг Добриня!
Марійка сумно подивилася на університет, до якого не ризикнула вступати колись, – пофарбований у кольори орденської стрічки Святого Володимира – червоний із чорними деталями.
«Ну і правильно не ризикнула, – спробувала мазохістськи добити себе вона. – Такі, як ти, можуть бути відмінницями тільки в педі. А в універі Святого Володимира тобі б хутко пояснили, який із тебе історик».
Але укол не зачепив самолюбства – вийшов надто слабким і тупим. Ну забула, і що з того? Дивно, що за цей нескінченно довгий день вона не забула, як звуть її саму. А згадала б билину, однаково б прийшла сюди і воскресила автопортрет Васнецова, який вважав, що, на відміну від Богоматері, богатирів можна писати з кого завгодно!
Але обуритися легковажним вчинком Васнецова теж не вийшло. Не був Віктор Михайлович легковажним і ким завгодно не був. І там, за червоним рогом стіни Володимирського університету, навпроти університетського ботанічного саду, стоїть і понині розписаний ним найкрасивіший у світі Володимирський собор. І щоразу, заходячи туди…
«О, ні!»
«Ні!!!!!!!!!!!!!!!!!!!!!!!!!!!!!!»
Марійка страшно вищирила щелепу і схопилася за груди. Серце затиснуло в плоскі металеві лещата і вже не відпускало. Стало важко дихати. І нестерпно жити.
За все своє недовге життя Марійка жодного разу не завдавала собі клопоту власним віросповіданням, але, як і більша частина слов’ян, була латентною православною і віруючою на певному, недоступному свідомості, цивілізації та цинізму рівні. І там, біля воріт Печерського монастиря, ця незатребувана частина Марійчиного єства осоружно скімлила про щось незатишно неправильне і знобливо соромітне.
Але не непоправне!
Тому що Марійка Ковальова могла прожити свою долю й без Свято Печерської Київської лаври, та, мабуть, і без усіх незліченних церков Києва – і існуючих, і зруйнованих, і відновлених знову. Але від думки, що вона ніколи не зможе зайти в найпрекрасніший у світі Володимирський собор, вона відчула себе приреченою, без надії на помилування. І нараз абсолютно виразно й безкінечно усвідомила: всі чудеса, так щедро даровані їй долею, – ніщо, ні! – безповоротне і страшне прокляття, якщо плата за них – ніколи в житті не увійти до СВОГО НАЙПРЕКРАСНІШОГО У СВІТІ ВОЛОДИМИРСЬКОГО СОБОРУ!
«Але що я такого зробила?! Що?!» – заволала вона.
«І ти ще запитуєш?»
Адже вона радісно кинулася в безодню, щаслива від того, що збуваються її казки та мрії.
«Але не радійте цьому!» 
Вона прийняла у свої обійми вічне Місто, що здалось їй казковою скринькою з прадавніми і прекрасними чудесами…
«Моє Місто – не подарунок вам, а прокляття!» 
«…бо ваш порятунок лежить там, куди вам більше немає вороття». 
У церкві!
У минулому житті!
І зараз вона раптом сліпучо збагнула, чому так розізлився її сувороокий співрозмовник, почувши незграбне белькотіння про зброю та оточення Кирилівки.
«Пітьму перемагає лише світло». 
А вона більше ніколи не ввійде до Володимирського собору!
«Ніколи! Ніколи! Ніколи!»
І тут Марійка, нарешті, заплакала ридма. Заплакала запоєм, з ненавистю зім’явши прокажене обличчя руками. Вона не плакала відтоді, коли дізналася про смерть Рити. Це було позавчора. Але відтоді минула вічність. І вона не плакала ні за Миром, ні за дядьком Миколою, ні після ганебної наруги в Кирилівських печерах. Вона стала сильною, сама не помічаючи того, і була сильною доти, поки не зрозуміла: ця сила – обман, бездарний обман! Крадійство!

«Тут інша сила потрібна, набагато більша…» 

А вона – безсила, вона – найнемічніша і найубогіша людина на землі, бо навіть найнемічніший і пропащий може ввійти до церкви й попрохати прощення. А вона – ні!
Вона зробила щось непоправне, переступила якусь невідому їй межу, за якою вже не прощають!
Навіть той, хто прощає навіть катів, насильників і вбивць!
І це так жахливо, що решта не має значення… Нехай Місто провалюється крізь землю. Нехай вилазить Змій. Вогняний. Із п’ятьма, вісьмома, двадцятьма головами! Нехай усі загинуть. Вона, Дарина, Катя – нехай. Байдуже! Однаково немає сенсу жити, позаяк вона більше ніколи в житті не зможе ввійти до Володимирського собору. Бо віднині собор – її Страшний суд мракоборця Володимира, що прихистив у своєму домі вигнані з Михайлівського мощі гонительки відьом Варвари, і сам Господь уже викреслив її зі списку людей, поставивши тавро: відьма!
«Тому вас і називають сліпими – ви шукаєте Бога на стелях своїх церков, замість того щоб просто подивитися на небо…» 
Марійка безнадійно подивилася на небо крізь каламутні лінзи сліз – небо темніло, вона не бачила там ніякого Бога.
«Тепер тобі потрібно навчитися бачити. І перестати мучитися нескінченними запитаннями і терзатися, не в змозі знайти на них відповіді, адже, щоб отримати їх, досить лише роззирнутися на всі боки…» 
Марійка роззирнулася – люди на ближніх лавках витріщалися на неї, – хто з цікавістю, хто несхвально, хто співчутливо. А поряд із її лавою стояли дві дівчини, Марійчині ровесниці, які дивилися на Марійку так, наче від її плачу в них розривалося серце.
– Що сталося? Може, допомога потрібна? – спитала одна, щойно Марійка перетнулася з нею поглядом.
На ній було синє плаття й яскраво червоні черевики.
– Образили? Чи гроші загубила? Чи хворий хтось? – жалісливо спитала друга, зовсім юна, мабуть, навіть молодша за Марійку.
І їхнє співчуття здалося Марійці нелогічно явним, змусивши запідозрити добру парочку в приналежності до якоїсь псевдохристиянської секти.
– А ти піди свічку постав «за здравіє»… – запропонувала перша, остаточно укріпивши Марійку в її підозрах.
Дівчина невпевнено простягнула до Марійчиної голови жалісливу руку. Марійка неприязно відсахнулася від неї й заревла ще дужче, заперечливо хитаючи головою.
«Свічку! Яку свічку! Куди?..»
– Або хочеш, я сходжу? – запропонувала перша швидко, так і не доторкнувшись до Марійчиного волосся. – Тут Володимирський за рогом. Ти тільки скажи, як хворого звати?
– Марійка. Марія… – схлипнула Марійка. – Ти, правда, можеш? Поставте, будь ласка! – Вона заходилася знервовано шукати гроші, несподівано діставши немічну надію на нелегальне чудо.
– Не треба, що ти! Це ж п’ятдесят копійок, – здивовано відхилила дівчина в червоних черевиках зім’яту, залежалу гривню. – Ми однаково в той бік ішли. Марійка, значить? – діловито кивнула вона. – І я теж Марійка, як твоя мама. Чи подруга? Нічого, видужає…
– Навряд, – тихо хлипнула відьма. Далі говорити вона не змогла, тільки затрясла губами.
– Видужає обов’язково! – оптимістично запевнила її друга, заглядаючи під сльозливе тремтіння рудих вій. – Сьогодні вночі Володимирський горів! Ти чула? Та не згорів. Уявляєш? Значить, і не такі чудеса бувають…
– А ви – віруючі? – боязко уточнила Марійка.
– Ну, як усі, – мовила повагом друга.
– У церкву ходите?
– Ну не те щоб ходимо… Тобі вже легше? Тоді ми підемо. Добре? – Перша всміхнулась їй і все ж погладила її по потилиці. – Не плач. Гаразд?
Марійка дивилась їм услід. Її горло раптом очистилося від сліз, а всередині, як після дощу, було волого, в’язко, але ясно.
Тривожно, але не безнадійно. Здивовано…
«Треба ж, ішли у своїх справах. Бувають же такі… Вони не збрешуть, поставлять! І, можливо, він почує і…»
«Боже, яка я дурка!»
«Він УЖЕ почув!»
У шлунку стало тепло й гірко, наче вона враз випила склянку терпкого червоного вина, і знову захотілося плакати, але вже по іншому. Вона невідривно дивилася на спини дівчат. І несподівано уявила собі, як за сім хвилин входить за ними – до свого найкрасивішого у світі Володимирського собору – крізь величезні чорні двері, з масивним барельєфом Святого Володимира і його не менш святої бабусі Ольги, – щоб, зробивши п’ять кроків од входу, різко розвернутись і побачити «Страшний суд» і Вогняного Змія, що звивається в пеклі. А потім подивитися ліворуч на грішного і сліпого князя, що прозрів у момент хрещення, а прийняв віру після того, як був покараний сліпотою за гріх (зґвалтування дочки царя Корсуні, за однією з версій. Хто ж тепер дізнається?). І праворуч – на князя вже майже святого, з обведеною ореолом вінценосною головою, який стояв на засланому мережаним килимом березі річки Почайни і хрестив у ній перших переляканих русичів і простягав руки, що приносять дар, до неба – туди, де в золотих хмарах стояв оточений ангелами апостол Андрій із величезним і важким – першим хрестом у руках!
Вона побачила це так виразно, що могла розглянути і блакитну сорочку Андрія. І щедро розшите коштовними каменями золото князівське вбрання. І візерунок зеленого килима з витканим на нім довгохвостим павичем. І того самого похмурого бородатого боярина, що стояв недалеко від князя, в довгополому зеленому із золотом вбранні, притримуючи величезною рукою руків’я меча в золотих піхвах.
«Хрещення киян» було наповнене силою силенною облич, суворих, серйозних, переляканих, приголомшених, збентежених, але лише одне це, нахмуреноброве, настійно вимагало від неї відповіді…
«Та це ж мій Добриня! – відповіла вона. – Добриня Васнецов!»
«Ось чому горів Володимирський!»
«Добриня і меч були зображені двічі!»
Але…
«Справа ж не в мечі!» 
«Справа не в тому, що він був правою рукою Володимира й бився за віру з мечем у руках, а в тому, що він, можливо, і був перший русич, який полюбив Бога вище земної любові». 
Тоді як сам хреститель, можливо, й віру то прийняв лише для того, щоб одружитися з прекрасною візантійською царівною Анною. Чи ще гірше…
Ось!!!
Ось питання, що мучило Добриню Васнецова! Не дивна річ, що Віктор Михайлович поставив це питання поряд із Володимиром у Свято Володимирському соборі!
Володимирському… Марія Володимирівна раптом спантеличено втупилась у зморщену гривню у своїй руці з жовтолицим Володимиром Великим у карбованому вінці, й підвела прозріваючий погляд на «християнський» сквер університету Св. Володимира, де, за задумом губернатора й митрополита, і мав стояти Володимирський храм, розділений з універом Великою Володимирською вулицею.
«Володимир!» – немов хтось нав’язливо шепотів їй у вухо це ім’я три дні підряд.
«Ви від Володимира Федоровича?» 
І вбитий митрополит лаври – теж Володимир.
І фото WLADIMIR WYSOCKI, KIEW!
І тато… І його тезко слідчий…
І Васнецов жив на Володимирській вулиці. І «Олександра Володимирівна дітей у Володимирський парк на прогулянку повела…». 
Туди, де на Володимирській гірці під пам’ятником Клодта призначив їм зустріч той, що перестав бути анонімом, К. Д. Призначив і не прийшов, тому що не міг допомагати… Та нічого він не призначав! Він запропонував «прогулянку під захід сонця». А вони негайно угледіли те, що «інтригує» і «розбурхує»… Хоча всі пишномовні слова нічноокого брюнета слід було розуміти абсолютно прямо. І Мир опинився біля її ніг, в найпрямішому значенні слова. Будинку слід було ввічливо сказати «здрастуйте». А ланцюг не треба знімати, тому що… Це неважливо, потім. Було щось іще… Головне!
«Не бійтеся, Володимир не заподіє вам зла. Він допоможе!» 
Марійка квапливо розстебнула рюкзак, збираючись повернути на шию нероз’яснену змію. Але рюкзак, із яким вона йшла з дому назавжди, був занадто повний, і досі вона так і не спромоглася його розвантажити – довелося виймати пакет із запасними трусами, сірники та недогарок свічки, ключі й дарованого їй брюнетом Булгакова, якого вона, що звикла до літературного тягаря за спиною, благополучно протягала з собою всі ці дні.
Сторінка була все так само загнута там, де тоді ще безтурботний і недбалий брюнет так і не дочитав їй до кінця свою улюблену цитату:
«Над Дніпром із грішної та скривавленої і снігової землі здіймався в чорну, похмуру височінь опівнічний хрест Володимира. Здалека здавалося, що поперечна перекладина зникла – злилася з вертикаллю, і від цього хрест перетворився на загрозливий гострий меч». 

* * *

– Потерпи, потерпи, зараз прийдуть, – Дарина з надією дивилася на двері, силкуючись повірити у власні слова. – І лікар, і Марійка, і богатирі…
Зараз вона зраділа б навіть Яну! Але не було і його, і ставало зрозуміло: вона знову потрапила пальцем у небо. А на небі згущувалася темрява. Світло розтануло. І шибки у вузьких вікнах стали майже чорними. Вона вже розповіла Каті всі пригоди сьогоднішнього дня, але на п’ятнадцятій хвилині та перестала реагувати на її слова. А на двадцятій Дарина, впавши у гарячковий відчай, розірвала на клапті нову двохсотдоларову спідницю і, згадавши шкільні уроки з надання першої допомоги, перев’язала Каті рану.
Тільки це не допомогло… Катя відходила. Повільно і невблаганно, разом із днем за півколом дверей. І її обличчя вже перестало бути гарним.
– Це була помилка, – сказала раптом вона.
– Що? – зраділа її репліці Дарина.
– Музей. Моя помилка… Він мав рацію! Не можна було привертати увагу. Але ви однаково не зрозуміли. Однаково…
– Про що ти, Катрусю?
– Не зрозуміли, що там – я, – вимовила вона на подив чітко.
– Де там? У музеї? Але це неможливо. – Дарина зрозуміла, що Катя марить.
– Можливо… На Чортові. Швидше, ніж на…
– Таксі? – Ні, це було не марення! І Дарина приголомшено округлила очі: висока постать із темним, зібраним у хвіст волоссям – Катя! Але… – Але навіщо? – здивувалася Чуб. – Ти опритомніла? Бачила уві сні? Ти розповіла нам не все? Той богатир – Ілля?
– Інший… Доб…
– Добриня?
– І у Володимирському.
– Ти підпалила Володимирський?! – непідробно подивувалася Землепотрясна. – Але чому? Навіщо тобі це було потрібно?
– Бути першою… єдиною… най… – видихнула Дображанська. – Він іде. Вже скоро…
– Хто? – Дарина озирнулася на всі боки. – Ти кажеш про Яна? Про хлопця з каблучкою? Ти прочитала у книзі про обряд? Ти зрозуміла, що тут відбувається? Ти збила Мира спеціально?
– Ні. Але так краще. Присуха. Він міг розповісти вам про…
– Змія?
– Він не знав… Думав, скарб. Але вже не міг… Не міг убити… Але міг перешкодити. Їм.
– Своєму кодлові? Але їм не треба було нікого вбивати! Обряд завершено.
– Ні. Потрібна Києвиця… Тут. Її кров… Уся справа в ній. Він іде на кров.
– Ян – на кров? – Дарина знов обернулася, безпорадно дивлячись на двері.
Їй було несила гніватися на Катю, що вмирала й заплатила занадто дорогу ціну за віру у власну кращість. Лише подумала: он воно як… Недаремно Мир переконував їх, що смерть Килини та інцидент у музеї не вписуються в загальний пейзаж. Ще б – хто хто, а він точно знав, що не здійснював цього! І ще зрозумів: аби завершити обряд, треба вбити одну з них. І зрозумів, що не може вбити Марійку. І навіть її подругу, просто тому, що це ЇЇ подруга!
Яка все ж страшна штука любов, якщо йому було простіше померти самому…
– Боляче, – повторила Катя. – Як боляче помирати… Але тоді було ще болючіше. Ти бачила…
– Що?
– Ще болючіше. У центрі…
Почувся гучний шерех кроків, і, зацьковано сіпнувшись, Дарина з полегшенням побачила Марійку.
– Марійка! – радісно вигукнула вона. – А де богатирі? – Вже менш радісно.
– Ми – богатирі! – суворо відповіла та.
– Що, не спрацювало? – скрикнула Чуб.
– Боже, що з нею? – з гуркотом скинувши тягар зі своїх плечей, Марійка, забувши про все на світі, кинулася до пораненої, падаючи на коліна та простягаючи до неї благальні руки.
– Вона виживе, виживе! – зачастила Дарина, немов молитву. – Це не Ян. Це сатаністи. Але я її перев’язала. Я послала Митю. Зараз прийдуть лікарі…
– Кого ти послала? – трагічно завила Ковальова. – Митю? Він же божевільний! йому ніхто не повірить! Ніхто не прийде, хоч скільки б він їх кликав!
– О Боже! – у відчаї закричала Чуб, одурівши від власного проколу. – Я зараз, – підхопилася вона. – Швидко!
– Стій, ти без спідниці!
– Байдуже!
– Тебе саму запроторять до психлікарні!
– Пізно… – відлунням озвалася Катя.
І Марійка зрозуміла: пізно – щось невизначене під назвою життя вже згасало в чорних очах Каті, витікало зі шкіри, стиралося з губ. І архангел Михаїл, що височив над Катею, з подолом, забрудненим Катиною кров’ю, з жіночим обличчям і двома червоними стрічками у волоссі, був невблаганний, як сама смерть.
– Ні! – зупинила Марійка подругу, що добігла до дверей, і, вчепившись у безживні й холодні долоні Каті, заговорила пристрасно – спочатку невпевнено й кострубато, потім гладко й гаряче, вірячи все сильніше з кожним вимовленим словом:
– Ти, що прийшов на цю землю, попроси Того, хто тебе послав! – І знаючи тепер, кого вона просить – Батька – небо і Землю матінку: – Повернути мені життя оце, в ім’я Граду мого, та блага землі його, і небес його, і грішних чад його…
Катя гортанно застогнала. Глибоко, несамовито, страшно, вигнувшись хворобливою дугою і закидаючи назад голову й руки. Здригнулася, ніби її вдарили у груди, перекрутившись усім тілом, і опала, впустивши підборіддя.
– Це воно? – прохрипіла Дарина. – На тринадцять годин?
– Ні… – прохально прошелестіла Марійка, ледве ворушачи губами. Вона прохала про чудо! Адже перший раз уже був… І, опустивши голову, Марійка зі страхом заглянула в обличчя Каті.
Обличчя підвелось і поглянуло на неї з сильним, вимогливим, напруженим запитанням – неприємним, але живим! Абсолютно живим, що виключало будь яку неприязнь!
– Катю… – розпливлася в слізно щасливій усмішці Марійка. – Катю! Як ти почуває…
І тут Катя забилася в довгому істеричному сміхові, вирвавши руки з Марійчиних стривожених рук і зажмуривши безумні очі. Трохи розплющила їх і зареготала знову на їхні спантеличені, перевернуті фізіономії.
– Чорт! – несамовито крикнула вона.
– Що накашете, хашяйко? – Згусток темряви миттєво виринув із темного кута церкви.
– Лавка!
Чорт блискавично опустився на карачки, ввігнувши спину й підвівши послужливу задню точку. Продовжуючи сміятися, хапаючись за стіни, Катя насилу підвелася з кам’яної підлоги і з найприроднішим виглядом умостилася на волохату «лаву».
– Катю! – заговорила, нарешті, Дарина. – Ти вижила!!! Катрусю…
– Катя, Катя, Катруся, – глузливо пробурчала Катерина. – До чого ж вона гарна! Немовби зшита на мене, якраз по фігурі. – Катині руки самозакохано попливли від грудей, по боках і стегнах, мовби розгладжуючи довге шовкове плаття. – Горда, розумна, непокірна, гарна! Королева! Переможниця! – вела вона далі, чомусь уперто кажучи про себе в третій особі.
– Щось не так… – прошепотіла Чуб, присуваючись до Марійки. – Ти щось не так… Вона збожеволіла!
– Але з Васнецовим усе вийшло…
– З ким?
– Потім…
Але Катя почула їх.
– Так, – радісно погодилася вона. – Ваша Катя збожеволіла! Як тільки ти кинулася до неї під колеса. Ти, – обернулася Дображанська до Дарини, – перешкодила їй убити сліпу на рингу. Але нова жертва не змусила себе чекати. Такі, як вона, завжди ходять за два кроки від убивства, бо не можуть не перемагати – за всяку ціну! Сказати їй, що вона буде першою, дати спробувати справжню владу…
Хутряна лавка, що мовчала досі, вдоволено замекала, хитаючи кудлатою головою. І Катя поблажливо почухала чорного замазуру за вухом.
– Так, так, хороший хлопчику. Не заважай мамі…
– Це він! – розлютилася Чуб. – Він тобі нашептав! Через нього тебе мало не вбили! Він обдурив тебе!
– Хіба? – звела веселі брови Катя. – Хіба вона не стала першою? А хто ж тоді Я?!
Катя, із зовсім не властивим їй зазивним кокетуванням, повільно і нарочито провела язиком по верхній губі, грайливо надула губи, скоса подивилася на них пустотливо тягучим, звабливим поглядом з під приспущених повік і різко, як м’ячем, скинула оком на обведений кривавою калюжею іконостас за їхньою спиною.
І, спробувавши упіймати її погляд, дівчата раптом одночасно кинулися туди, оббігши страшну калюжу з двох боків.
– Це портрет дружини професора Прахова! Той самий?! – натхненно розширила очі Дарина, яка все ще не вірила власним очам. – Але це – не Катя! Це ж Килина! Тільки очі темні…
– Але це він! – скрикнула Марійка, вражена ще дужче. – Це ж Демон! Демон Врубеля! Тільки він – жінка! Врубель написав першого «Демона» з Прахової! Демона і Мадонну! Боже…
– Виходить, Килина була дружиною професора? – абсолютно збентежилася Чуб, витріщаючись на круглооке і носате обличчя жінки між двома здвоєними колонами, сплетеними мармуровим «гордієвим вузлом», і безуспішно силкуючись «розрубати» цей вузол.
– Так, я була його дружиною! Шкода, недовго, – почувся зневажливий голос Катерини.
– Уві сні?
Дарина здивовано повернулась і побачила, що та стоїть, відокремлена від них червоним килимом із власної крові, солодко потягуючись, як величезна й задоволена кішка.
– А як ти гадаєш, – зловтішно проспівала вона, – чому цій дівці снилися мої сни?
– Ти? – вжахнулася Марійка. – Ти?!
– Я, – посміхнулася Катя, що вже не була Катею.
– Килина! Але це неможливо! Ти померла!
– Смерті немає, – гордовито мовила померла.
– Так, звичайно, – блякло погодилася Ковальова. – Але як? Як?!
– Щойно зірвала його безглуздий оберіг…
– Як я не здогадалась! – охнула Чуб, до якої дійшла, врешті решт, суть того, що діється. – Адже Беладонна казала: кіт слухається тільки Килину! Але це неможливо!
– Ні, ні, – затрясла головою Марійка. – Катя намагалася мені допомогти. Вдень вона була справжньою!
– Але не вночі, – спокійно пояснила їй не Катя. – Не в безпам’ятті. І лише доти, поки була безневинною. Досить було їй убити…
– Два бичачі серця. Передозування! – жалібно хлипнула Дарина Чуб. – Це Бегемот! І книгу роздер він…
– …тому що там був твій портрет! – завершила за неї Марійка, вказуючи викривальним жестом у бік неможливого іконостасу.
– Ні, – посміхнулася їй не Катя, – тому що там не було мого портрета!
– Сатанинська мадонна? – переконано припустила Ковальова і з її обличчя зрозуміла, що влучила в точку.
– Він знайшов її. Знайшов моє капище! І спробував мене зупинити. Але він завжди недооцінював людину. Бачить Бог, – солодко примружилася не Катя, – як я люблю людей! Навіть вас. Тільки заради таких, як ви, я і працювала в цьому убогому «Центръ». Яке це щастя дивитись, як заради крихітної вигоди, малюсінької любові, випадкової похоті ви миттєво відкидаєте все це християнське лушпиння і стаєте такими, якими вас створила Мати! Він ніколи, ніколи не змінить вас! Скільки б він вам не брехав… – з викликом повідомила вона круглій стелі.
– Ти кажеш про Мира? – тихо спитала Марійка. – Ти дала йому ключ од церкви? Один із наших ключів.
– Він хотів отримати скарб, – із задоволенням уточнила жінка. – І він отримав би його в обмін на те, що хотіла я. Двох сліпих…
– Ти брешеш! Ти обдурила його!
– Невже? – беззлобно посміхнулася та. – А хіба ви не отримали все, за чим прийшли до мене? І ти, і ти, і вона… – Не Катя легко ткнула себе пальцем у Катині груди. – Хіба вона не позбулася конкурентів? І хіба не полюбив тебе той, кого любила ти? І чи не ти присушила свого друга, а разом із ним і хлопця «цієї падлюки»? І хіба вона не «облізла»?! – Килина самозабутньо розсміялася Дарині в обличчя Катиними губами. – Ви отримали все, про що мріяли! – підвела безперечний підсумок вона. – І чесно заплатили по рахунках. І він заплатив. І його послідовники, що всупереч його наказу вирішили закінчити обряд і вбити мене, заплатять за це теж! Але перед тим вони отримають те, за що внесли плату!

* * *

– Усе. Найстрашніше позаду, – смугастий Олег заговорив першим.
У його словах було боязке полегшення. І Кока зрозумів, що той має на увазі не стільки залишену за плечима «найстрашнішу» ділянку підземелля, скільки смерті – смерті, страшні й отупляючі. І найстрашнішу – останню!
– А вона була гарна, еге ж? – натужно сказав Олег.
– Так, гарна, – похмуро процідив крізь зуби Кока. – Навіть жаль… І часу трахнути не було, – непідробно жалкуючи, видихнув він. – Така баба пропала…
– А ту, першу, не шкода?
– Та ну, вона дурка була, – відмахнувся той. – Вищала, погрожувала, що її тато нас знайде. Пам’ятаєш? От дурка!
– А ти віриш, віриш, що тепер… – Смугастий скривив невдоволені губи. – В цей скарб, коротше? – видушив він.
– Не знаю. А ти?
– І я не знаю, – невдоволено буркнув Олег.
– Але Мир вірив, – сказав Кока. – Серйозно вірив. І що його раптом понесло? Адже стіна вже тріснула!
– Це він так сказав.
– Зараз самі помацаємо! Онде!
Попереду вималювалася чорна паща. Мир називав їх залу капищем – погане слово… Два промені із «зірок» на касках супутників схрестились і, пірнувши в глибину разом із власниками касок, заскакали по сірій поверхні бетону – стіну розривали глибокі рвані рани тріщин.
– Ну треба ж! – Кока рвонув до стіни і почав гладити її пристрасними, недовірливими, закоханими рухами – як жінку. – Це ж бетон, точно, бетон був! Що ж він?..
Стіна солодко кришилася під його рукою, впускаючи його у свої борозни. Бетон повільно обсипався, немов зітлілий черепашник, варто було натиснути. І жіноча податливість неприступної стіни принесла йому раптом глибоке й гостре, еротичне щастя.
Смугастий насторожено провів по стіні непевною долонею – хоч як дивно, вона не була ні замогильно холодною, ні сирою – гарячою, мов розпалена сільська піч.
– А ти не вірив! – очманіло бовкнув Олег. Хоча сказати це мав зовсім не він, а йому.
– Боже, яка ж ти жарка, чуєш! – Кока захоплено подув на подушечки пальців, що залізли занадто глибоко в зморшкуваті складки.
Його пальці почервоніли. Ні, забруднилися чимось червоним.
– Яке тобі «боже»? – їдко осмикнув його Олег. – Мир би тебе…
– Диявол, як гаряче!
Руки Коки закопалися в стіну по самі лікті. Він почав вигрібати сипке тло, раз у раз пританцьовуючи й голосно дмухаючи на долоні. Олег вторив йому, мимоволі скрикуючи від болю.
– Ну, ну ж, він там! – покрикував він, пришпорюючи Коку й себе.
І лише коли, майже через годину плаский живіт бетону провалився всередину глибокою нерівною ямою, до нього прийшло нервове протверезіння.
Тут і не пахло ніяким скарбом! Пахло інакше.
Кров’ю…
Він здивовано втупився в свої руки, вимазані червонувато бурою крупою, невидючими, нерозуміючими очима, відчуваючи, як його розпирає нестримне злісне розчарування.
Копати цілу годину, як два землекопи! І що? Що за запах, ніби і справді…
«Зірка в лобі» Олега раптом хрипнула і згасла.
– Ти що? Думаєш, нічо? Та він там, там! – заскиглив Микола. – Стіна ж тріснула!
– Зараз як трісну! Ні, стій, посвіти мені тут, трохи правіше… – підстрибнув Олег. – Ось тут, тут світи…
«Беззоряний» хлопчик стрімко впав на коліна, щоб підняти із землі якусь дрібну річ.
– Що, що там? – збуджено застогнав Кока.
Ліхтар облетів навколо Олега і опинився праворуч.
Декілька секунд обоє схвильовано розглядали тьмяне кружальце металу, що мирно лежало в нього на долоні під косим променем ліхтаря – прадавню монету зі стертим малюнком.
Потім:
– Це і є скарб? – надломлено спитав Кока.
Олег різко стиснув кулак і понюхав свої пальці.
– Слухай, по моєму, треба звідси линяти… – сказав він.

* * *

Дарина і Марійка безмовно втупилися у двічі воскреслу з мертвих, спустошені її убивчим резюме, в якому була дивна, безжальна і нелюдяна чесність: убивця заплатив життям за вбивство. Катя – за жадання безроздільної влади – втратою влади навіть над самою собою. Дарина – за навіженство, згубне для інших, – божевіллям інших, яке ледве не погубило її. Марійка – за вигадану любов – відповіддю, такою ж фальшивою, наскільки й фатальною…
– І той, кого ти полюбила вже непідробно, сповна заплатив за своє безумство. Ця церква проклята! Ось її прокляття! – Не Катине підборіддя гойднулось, і Марійка знову вгляділася в плоскі чорні очі Мадонни Демона.
Демона, якому молились, і просили заступництва, і ставили йому свічки в православній церкві…
– Але як ти могла? Сто років тому? – стражденно скривилася Марійка. Але вона вже знала відповідь. І та, яка вже не була Катею, знала, що вона її знає.
– Як і ти. Я прийшла до нього! І він вирішив, що то вона. І взяв від мене землю.
– Ти стала його Демоном! Ти, а не Києвицький! – відчайдушно заволала Ковальова.
– Але чи варто докоряти мені в цьому тією, хто стала Дияволом для мого Мира? – розпливлася в страшній доброзичливій посмішці не Катя. – Чим ти відрізняєшся від мене?
І хіба обоє вони не заслужили? Вони відчинили йому двері! І заплатили за це…
– Чим? Чим? – злякалася за Михайла Марійка.
– Так Ян – нормальний? Він ні при чому? – почула лише одне Дарина. – Ян – не Диявол?!
– Диявола немає! Немає зла і добра! Є тільки земля і небо, які вічно боротимуться між собою!
Тільки зараз Марійка помітила, як спекотно в маленькій церкві. Так спекотно, що вона відчувала нервовою і невдоволеною шкірою пористе полотно татової смугастої сорочки.
Не Катя Килина раптом втратила веселий спокій і захрипіла фанатично, захлинаючись своїм величезним щастям:
– Скільки до мене намагалися розгадати цю загадку! І моя бабця, і прапрабабця, і прапрапра… «Страшний обряд або обряд, який неможливо здійснити»! Сліпу і сліпця – легко. Але вбити Києвицю означало – себе. Хитро, чи не так? Як, якщо жодна з нас не в змозі навіть увійти до цієї церкви?! І який у тому сенс, якщо мертва ти не зможеш скористатися набутою владою? Але з’ясувалося, що нічого неможливого немає! І смерті – немає! – блиснула пристрасними очима вона. – Ось у чому відповідь. Уроборос! Мій кінець – це мій початок! Істинна гординя – в упокорюванні. Бо в природі ніщо не помирає – лише перетікає одне в інше… І сьогодні, в ніч на Івана Купала, Вогняний Змій повстане із землі знову. І це Місто знову належатиме йому, як тисячі років тому! Він поверне собі землю, яку відняв у нього мій триклятий прадід! Нею правитимемо ми: він і я, його наречена!
– Я не зрозуміла, хто повстане? – нервово скривилася Дарина у бік Марійчиного вуха.
– Ніхто! – невимовно зраділа та, виявивши явне логічне нестикування в патетичному не Катиному монолозі. – Нічого не буде! – вигукнула вона з радістю. – Третьої жертви немає! Тут – немає! Ми воскресили її!
– Ах, які ми маленькі дітки, – зло засюсюкала та, що не була Катериною. – Ми все ще віримо в Санта Клауса і Діда Мороза? Навіщо селяни приносили жертву водяникові? – повернула вона шию до Землепотрясної Дарини.
– Щоб він дав їм рибу, – автоматом видала Чуб купальську науку.
– І він давав їм, еге ж? – звузила очі жінка. – Тому що риба припливала їсти мертвечину! У природі немає чудес, і все – все чудо, і всі її чудеса безжальні й геніальні у своїй жорстокості! Кожне життя живиться попередньою смертю! Але річ не в смерті, справа в плоті й крові… Він іде на кров.
Просто втративши стільки крові, ніхто не залишиться живим. Навіть Києвиця. І воскресити її буде нікому, бо не можна воскресити себе саму.
– Можна, якщо Києвиць троє, – вперто заперечила Марійка.
– Це нічого не змінить! – несподівано розсердилася не Катя Килина, ніби в цьому безневинному числівнику таїлося страшне зло. – Нічого! Чуєте, він прокидається!!!
– Хто? – стрепенулася Дарина, і справді почувши раптом нез’ясовний вібруючий гул крові, – як в морській мушлі, що сприймається зазвичай за шум прибою. Тільки зараз цією притуленою до вуха мушлею стало темне нутро середньовічної церкви.
Церква двигтіла.
– Що це?
– Скоро ти дізнаєшся це сама! – засяяла не Катя. – Чекати залишилося недовго. Він іде! Тепер уже ніхто не зможе перешкодити мені!
– Хто йде? – Дарина з тривогою подивилася в півколо апсиди над іконостасом на іншу, безжально «обезголовлену» Богоматір із відсіченою кистю лівої руки. На «відрізані» ноги невідомого їй святого ліворуч…
І подумала з незатишною тугою, що наринула: це неправильно! Церква має бути церквою – цілою!
Не  церква здригнулась.
– А ось і зможе! – затремтівши від страху, Марійка з хрипким криком заперечення кинулася до мереживних металевих східців біля входу – туди, де лежав скинутий нею рятівний вантаж.
– Що відбувається?! – заволала Дарина.
Стіни церкви залихоманило.
Не Катя застигла, поглядаючи на Марійку, не кліпаючи, немов розв’язуючи подумки якусь запаморочливу за складністю математичну задачу.
– Меч, хазяйко, в неї меч! – скиглячи, підхопилася чортова «лавка» і застрибала по церкві, наче її облили окропом.
– Меч… – повторила за ним не Катя, не зводячи похмурого, пронизливого погляду з Ковальової, завмерлої на східцях між головами грішників, що скреготали, палаючи у вогні, та намальованим праворуч від неї коричневим, перетинчастокрилим, кістлявим чортом, який тягнувся кігтистою лапою до праведника, що погрожував йому пальцем.
– Меч Добрині… Ним він убив Змія!
– Та хто такий цей Змій? – з досадою скрикнула Чуб, відчуваючи, що глухне від наростаючого гулу.
– Змій – це Змій!
– У розумінні?!
– У прямому!
– Із трьома головами?
Не  церква здригнулась усіма стінами.
Архангел Михаїл пристрасно заплакав шматками фарби, які відлетіли від його обличчя. Дарина ойкнула.
– Із п’ятьма! Повір мені! Ось кого замурували тут! Залили бетоном! Поставили церкву!
Не розуміючи, навіщо вона робить це – від однієї насущної необхідності терміново зробити хоч щось, Марійка вивільнила зброю з піхов і, тримаючи руків’я двома руками, ривком встановила меч вертикально, знаючи, що не в змозі його утримати, і той ось ось завалиться носом у підлогу.
– Так що, дракон вилізе з під підлоги? – запанікувала Дарина. – Зараз?
– Ти чуєш їх, Тату?! – з раптовою радістю закричала не Катя, здається, розгадавши свій загадковий ребус. – І, певно, плачеш, бачачи, що твої захисники – жалюгідні сліпці! Дарма що їх троє! Але ні, одна з них була гідна стати Києвицею. І вона стала нею, хіба не так? Адже вона стала мною!!! Він іде до мене! Його сила безмірна!
Гул наростав. Заклав вуха.
Марійка, насупившись, ступила крок до не Каті, дивом утримуючи лезо, що балансувало в руках.
– Хочеш убити мене? І її?! – в Катиному голосі промайнула не Катина пошана, втім, зовсім позбавлена страху. – Але, – глумливо заперечила її марній загрозі вона, – це однаково неможливо! Так, так, це з біса смішно! – засміялася та, що не була Катериною. – Я не можу вбити вас, а ви – мене! Тому що ми всі – Києвиці! І ніхто не в змозі позбавити нас життя проти волі. Ніхто, окрім…
– Демона.
Марійчин меч із гучним відчаєм полетів на кам’яну підлогу.
А підлога обурено загула під її ногами. Ступні відчули, як камінь перестав бути бездушним каменем – щось під ним, вигодуване людською кров’ю, вже жило, пульсувало й міцніло, і йому було тісно там.
– Біжімо! – заволала Чуб.
Плита під нею гойднулась, як хворий зуб. Не церква заплакала чотирма стінами. Не Катя самовдоволено закинула горло й зареготала.
А потім Марійка побачила, як її рот розкрився темною нерівною ямою, очі закотилися під лоба, з рота вихопився страшний хрип, бо Дарина Чуб, що залишилася за її спиною, несподівано з ненавистю накинула на її шию золоту петлю свого ланцюга змії й зло защипнула замок…
І Марійці здалося, що Катя розпалася на двох Кать: одну – плотську та щільну, що миттєво обм’якла, мовби скинутий на підлогу втомлений одяг, другу – розмиту й хистку, що закричала:
– Надто пізно! Сонце сіло! Він уже тут!
Але розчути щось іще вона не могла.
– А а а а а а!!! – завила Землепотрясна, тому що земля під нею затряслась і пішла довгими наростаючими тріщинами.
Із стелі посипався сухою штукатуркою Ісус Христос, оточений крилатим колом ангелів. Марійка позадкувала – дуже вчасно: тієї ж секунди туди, де вона стояла, впав шматок стіни з частиною фрески, що відкололась, – і плоске візантійське око поглянуло на неї блідою нерухомою зіницею.
«Архангел Гавриїл. Михайлів», – подумала вона. І побігла. Дарина вже тягнула безтямну Катю, що, здається, знову стала Катею, до виходу – її ноги підкошувалися, вона розлючено мотала головою. Марійка зупинилася, намагаючись знайти очима свій рюкзак, і, мимоволі вглядівшись востаннє у величезні очі Мадонни Демона, побачила в них скорботу.
«Ти ні в чому не винна, Еміліє! Тобі не можна тут…».
Розсипалась ущент шибка, боляче вжаливши уламком Марійчину щоку.
«Та чорт із ним, із рюкзаком!»
Проклятий Чорт вищав, як проклятий, гасаючи по проклятій церкві.
– Марійко!
«Михайло…»
– Марійко, біжи!!!
Чорт на фресці біля дверей зламався й упустив пазуристу лапу та, впавши на підлогу, таки дотягся нею до руки праведника, що вже обвалилася…
Збожеволівши, Марійка кинулася до візантійського іконостасу, намагаючись врятувати Михайлову мадонну.
Дарина закричала.
І затихла – кричати стало неможливо від щільної духоти, що лізла в рот нудотною ганчіркою, вирвавшись із тріщин, які ширшали в підлозі із швидкістю газової бомби, що розірвалася.
«Михайле, пробач. Я не змогла… Пробач…»
Тяжко плачучи, Ковальова побігла до дверей, волочучи по підлозі важезний меч і морщачись, аби не дихати. Двері відчайдушно кликали її, відчиняючи стулки, голосом Дарини. І вже стоячи в них, Марійка побачила, як середньовічний ангел Апокаліпсису згорнув бліде й беззоряне небо в сувій… І впав додолу разом зі стіною.

Розділ двадцять шостий,
у якому все горить синім полум’ям 

«Я наливаю каву в чашку з мейсенської порцеляни і слухаю звучання дзвонів Андріївської церкви».
Андрій Курков. «Остання любов президента»

Марійка вивалилася на двір, судорожно ловлячи ротом повітря, і помчала через клумбу до моріжка біля огорожі.
– Марійко, швидше! Що ти там?
Вивалюючись із вікон і дверей, за ними повз чорний і ватний дим.
– Що зі мною? – лепетала Катя. – Де ми? Що тут? Пожежа?
– Як ти здогадалася про ланцюг? – навіщось спитала Марійка, хоча це питання її вже абсолютно не цікавило.
– Ну, я подумала, якщо вона ввійшла, коли його зняли, то якщо навпаки – одягнути… Ой, мамочко!
Дарина очманіло витріщила очі.
Бетонні плити біля входу до церкви почали підскакувати в повітря, як літаючі риби. Зробивши кульбіт у повітрі, одна з них розкололася натроє. Друга полетіла в їхній бік. Із під їх ніг йшла біла пара.
– Усе. Їм кінець, – видихнула Дарина.
– Кому?
– Сатаністам. Вони в печерах.
– Так треба…
– Пізно.
– Пожежників! – заволала Катя. – Викликати пожежників! Що це?!
– Вогняний Змій, – вимовила Марійка тремтячою щелепою.
– Так це що, правда про динозавра? – спитала Чуб, витріщаючись на церкву, чиї білі стіни були ледь видимими в дірах чорного диму. – Хочеш сказати, що зараз звідти виповзе вогнедишний др рр рак к к кон?
Її зуби заїло.
Марійка інстинктивно відскочила і остовпіла, а вслід за нею остовпіла й Катя.
Дим змінився червоним вогнем, вогонь жарко обійняв білу церкву і, запаливши крони сусідніх дерев, за секунду досяг п’яти зелених куполів і полетів у небо довгими й загостреними, стрімкими стрілами полум’я. А у дверному отворі з’явилася виткана з пожежі жіноча постать і повільно рушила до них.
– Що ж ви стоїте, чому не вбиваєте його? – засміялася Килина.
– Убити вогонь? – хлипнула Марійка. – Як? – Її спина вперлася в кам’яну стіну. Жінка з обличчям вогняного врубелівського Демона йшла до них. Її стопи підпалювали траву…
– До виходу! Прорвемося! – Чуб грубо ткнула Катю в спину. І встромившись у Марійчин рукав, потягла її за собою, – та вперто волокла за собою меч Добрині, що виявився абсолютно бездарним.
Килина сміялася.
Нестримно.
Нескінченно.
І вогонь, мовби його підганяв її сміх, вихопився у небо з новою силою і підпалив його.
Неба не стало.
Величезне шатро полум’я напнулося над ними, як вітрила, що лопотять, полощуться на вітрі. Відразу стало нестерпно спекотно, але піт, що вмить обліпив їх тіла, був липко холодним від страху.
– Ось мітла. Та кинь ти цю залізяку!
– Ні!
Килина відвернулася від них, широко розкривши полум’яні обійми вогню.
– Увійди в мене, чоловіче мій! – гучно простогнала вона. – Стань мною, і я стану тобою! Силі не треба тіла, як не треба тіла бурі! Пожежі! Землетрусу… Земля, яку відняли у тебе, сьогодні знову стане твоєю!
І вогонь почув її!
Він здригнувся і кинувся до неї, накривши її собою, – тонка постать злилася з велетенським полум’ям, полум’я злетіло нескінченним стовпом, байдуже облишивши обгризену почорнілу церкву і обвуглені дерева. З лікарняних корпусів вибігали перелякані люди. Кирилівська гора заволала раптом одним оглушливим страхом…
Трійця застигла за огорожею – Марійка з безкінечним запитанням усередині опритомніла з небуття в чорно червоному пеклі Катя й Дарина, що вже вчепилася в дорогоцінну мітлу, що підтвердила свою життєву важливість, – не в змозі відірвати погляд від палаючого небокраю, заворожливо страшного і прекрасного.
І в них на очах безформне золото чорне полум’я, що клубочилось і здавалося безкрайнім, набуло країв і форми. Двоє титанічних крил. Довгий сяючий хвіст. І п’ять велетенських зміїстих голів…
Вогонь дракон змахнув гігантськими крилами і полетів на південний схід.
– Боже! Я дезодорант забула! – завила Чуб.
І Катя з Марійкою баранкувато втупилися в неї, намагаючись повірити в реальність цієї нелогічної репліки і ще більш нелогічного відчаю в круглих очах Дарини.
– Із тирлич травою! – лопнула Дарина, дивлячись на їхні видовжені обличчя. – Все! Ми не злетимо! Він утече!
– Дурка! – безпристрасно вилаялася Ковальова. – Мило на тій же траві. Ти ж ним…
– Милась! Ура! – заволала сиреною Землепотрясна. – Усі на мітлу! Катя на заднє сідло! Марійка на раму переді мною! Втече!
– Не втече, – з мукою сказала Марійка. – Я знаю, куди він полетів. На Старокиївську гору.

* * *

Вони летіли по гарячому повітряному сліду, і навіть на висоті двохсот метрів було спекотно, немов у трубах гігантської топки. І Київ, який вигинався під ними незліченними пагорбами, здавався лише безкінечним звивистим лазом Змія під землею, що зберігся в ландшафті вічного Міста з часів приходу сюди Кия.
– Чорт… Чорт… Чорт… – безглуздо чортихалася ззаду Катя. І її слова, звіювані вітром, уявлялися Марійці далекими, як обривки забутого сну.
– Не чорти, щастя не буде! – огризнулася Чуб, не повертаючи голови. – Он вона!
Але не було їм більше щастя.
І не було більше Старокиївської гори. Гора палала. Гора перетворилася на величезний стовп вогню, що поглинув будівлю сірокам’яного музею історії України, і трьохсотп’ятдесятилітню липу, посаджену Петром Могилою, і фундамент першої православної церкви, побудованої князем хрестителем. Вили пожежні машини, що стовпилися на площі, збіглися сюди всім переляканим табуном із пожежної частини на перехресті Володимирської та Великої Житомирської. Горіли збожеволілі вікна будинку № 34 і будинку № 30… Люди викидали з вікон речі. Люди бігли вниз Андріївським узвозом. Люди юрмилися біля червоних машин, намагаючись допомогти і заважаючи очманілим пожежникам.
Дарина впевнено спікірувала просто на купол Андріївської церкви, одягнений у смарагдово золотий царський вінець. І Марійка боязко вмостила свою дупу в заглиблення під царственою маківкою і судомно вчепилася в золоте крило ліпнини, подумки вже падаючи вниз і непритомніючи від страху, що аж свистів у ній. Купол був похилий, і таке приземлення можна було розсудливо пояснити лише наміром запропонувати їм накласти на себе руки, враз і без додаткових мук.
– Навіщо ти сіла сюди? – озвучила її думки Катя, всідаючись поруч.
– А ти подумай! – Чуб спокійнісінько всілася ліворуч од Марійки, поставивши мітлу впоперек шести колін.
– Не знаю.
Судячи з голосу, Катя була, як і раніше, оглушеною і нестямною. А Марійка стала такою, ледве опинившись тут. Підперта з двох боків, вона щільно замружила очі, вчепившись у держак, немов у поручень балкона. Стало трохи легше. Але ненабагато.
– Та тому, що це церква! Нормальна, а не проклята. Тут ми в безпеці!
Але Марійка так не думала.
А Катя просто не знала, що й думати.
– Чому ми нічого не робимо? Що, так тут і сидітимемо?! – закричала розлючена Чуб, єдина з них, яка зберегла ентузіазм і тверезе сприйняття того, що діється. – І чого він на нас бабахнув? – заскавчала вона про гірку загибель «їхньої» приватизованої гори.
– У саме серце, – сліпо прошепотіла Марійка. – На Старокиївській стояв перший Град трьох братів і княжий терем Володимира. І три богатирі бенкетували колись тут. І троє нас… Це серце землі, яку відвоювали у Вогняного Змія.
– Це наша гора! – розсердилася Землепотрясна.
– Дивіться, як дивно… – сказала Катя.
Марійка примружилася ще дужче. Дарина розширила очі. Білі струни піни, що вилітали з десятка пожежних шлангів, стали раптом помаранчевими, і за секунду Чуб зрозуміла: вода горить, ніби хтось заздалегідь підлив туди бензину.
«А може, і підлив?» – промайнуло в голові.
Але вона тут же відкинула цю надмірно реалістичну версію як занадто малореальну.
– Ех… – застогнала вона, стискуючи кулаки. – Це ми мусили зупинити його! Ми мусили запобігти! А тепер…
– Але як можна убити вогонь мечем? – жалібно виправдалася Ковальова, не розплющуючи очей.
– Та при чому тут узагалі твій меч! – розлютилася Дарина. – Звідки ти його притягла? Якби ти воскресила богатиря, як я тебе просила…
– Що що? Кого? – нестямно перепитала Катя.
– Я воскресила! – від обурення Марійка навіть злегка розплющила повіки й поглянула на обурливу і круглу щоку Дарини, старанно відсікаючи краєм ока все інше. – Це його меч! І це не просто меч! Колись цей меч був хрестом, який приніс сюди Андрій!
– Первозванний? – підтримала її Дображанська, чіпляючись за цю – першу доступну їй фразу.
– Ти бачила уві сні Добриню. – Марійка повернулася до Каті й ухопилася очима за її безпечне підборіддя. – І він запитував тебе…
– Чи воно це.
– Воно – ця зброя!
– А вона? Та, з якою він мене зрадив?
– Вона – віра!
– І що, злі сили бояться хреста? Як у тризірковому американському трилері?! – розлютилася Дарина Чуб на їхню демагогічну байдужість. – Ну, так помахай ним, може, згасне! Вогню наплювати на твій хрест і меч! Він – вогонь!
Вогонь повільно відкусив безлюдний будинок № 38 колишньої садиби Муравйова. Він не квапився, смакуючи кожен шматок своєї землі, насолоджуючись цим забутим і дорогоцінним смаком. Пережувавши порожній 36 й, Вогонь солодко лизнув округлі камені бруківки, облизнувся і поцілував червону стіну високого житлового терему…
– Але якось же вони змогли перемогти Змія, – сказала Марійка з тугою. – Якщо вони змогли зробити це в першому столітті й у десятому, невже ми зараз не придумаємо?
– А при чому тут змій? – знову перестала розуміти їх Катя.
– Вогняний Змій – це метафора! – роз’яснила Ковальова.
– Ага, метафора! – саркастично погодилася Чуб.
Метафора вже підпалила лівий бік 34 го і глибокий яр, що був колись оспіваним Тютчевим садом. Палали художні майстерні та галереї, палав горизонт за ними, і палали чорні камені Андріївського, які начебто ніяк не могли горіти.
Але храм Андрія на Святій горі, як і раніше, стояв неприступним бастіоном, гидливо дивлячись на вогонь згори вниз…
– Змій – це пожежа, буря, землетрус. Сила природи. Її магія! – заговорила Марійка, апелюючи до підборіддя Каті. Й раптом, немов переконавшись у тому, що знову набула дару осмисленої мови, вибухнула дзвінким переривчастим монологом: – І легенду про Кия, що переміг Змія, треба сприймати інакше! Він переміг силу цієї землі, побудувавши на ній Місто! Але Кий не вбив Змія, він лише підпорядкував його собі, зорав на ньому землю, – тобто він залишався язичником! І лише через тисячу років, коли збулося пророцтво апостола і в Києві утвердилося християнство, Змій був переможений остаточно. Адже недаремно ж Почай річка, де Добриня почав бій зі Змієм, це та сама Почайна, де Володимир хрестив перших християн!
–І що нам тепер, пожежу святою водою заливати? – злісно пирхнула Чуб. – Добре, Андріївська – ось. Точніше – під… Тільки ми навіть до церкви ввійти не можемо. Сидимо, як дурки на дзвіниці!
– Чому не можемо? – здивувалася Катя.
– Дзвіниця! – скрикнула Марійка. – Це єдина церква, де немає дзвонів!
– Як немає? – розвівши коліна, Дарина здивовано подивилася на купол під своїм задом. – Я точно пам’ятаю, як вони дзвонили… У фільмі «За двома зайцями», під час вінчання.
– За кадром! А насправді їх немає!
– Чому?
– Чому я не запитала її тоді?!
Марійка раптом безстрашно розплющила очі, вдивляючись у стіну вогню, що проковтнув протилежний бік узвозу, тому що відчай, незбагненний і нез’ясовний, ураз витіснив страх.
Незрозуміло чому їй здалося: в цьому не поставленому тоді запитанні прихована якась неймовірно проста відповідь на головоломну і всепоглинаючу загадку.
– Кого не запитала? – втрутилась Катя.
– Василину! Андріївну! Вона…
– Так подзвони і запитай! Телефон знаєш? – Дарина неприязно поглянула на оглухлий мобільний Алекса і розквітла: – Є зв’язок!
Вона безапеляційно простягла трубку подрузі.
– Васі? Вночі? І як я їй це поясню? – відказала та.
– Як є! Києву гаплик! – доступно пояснила Дарина. – Ти що, сама не бачиш?!
– Я не вмію набирати!
– Користі з тебе! Диктуй номер!
Дарина рішуче набрала сім цифр і, зачекавши, заторохтіла найсолодшим зі своїх голосів:
– Василино Андріївно? Я вас не розбудила? Це я, Марійка Ковальова! – потворно збрехала вона. – Так, телефон спотворює. Тут така справа. Скажіть, чому в Андріївській церкві немає дзвонів? Що що? А а а, я в ток шоу беру участь! У нічному… Що? Від удару хреста? Є насправді? Правда?! Дуже вам дякую! Вважайте, що я перемогла! Завдяки вам. Ми врятовані! – Чуб переможно обвела очима очікувальні обличчя. – В Андріївській церкві немає дзвонів, тому що під її престолом протікає джерело! Вважається, що джерело забило у той момент, коли Андрій увіткнув в землю свій хрест. І за легендою, при першому ж ударі дзвону вода прокинеться і заллє не лише Київ, але й увесь Лівий берег… Ви що, не зрозуміли? – переможно поцікавилася Дарина. – Вода під престолом – це ж свята вода!
– Так дзвонів же немає! – з плачем мовила Марійка.
– Бери крутіше – у нас є хрест!
– А встромляти куди? На горі церква!
– Це не страшно, – несподівано прорізався знайомий, царствений голос Катерини Дображанської, що заздалегідь відкидав усі заперечення. – Хрест стояв не зовсім тут, – стукнула вона кулаком по куполу, – а там, трохи збоку. Приблизно на тому косогорі.
– На мітлу! – заволала Землепотрясна.

* * *

– На рахунок три, – скомандувала перезбуджена Дарина Чуб. – Раз! Два!
На «три», вчепившись трьома руками в рукоять, трійця встромила меч у землю. І… нічого не сталося.
Вони стояли на темному, підпаленому з правого боку загравою пожежі відрозі Андріївської гори, переглядаючись кривими обличчями і боячись вимовити це вголос.
І навіть потім Марійка так і не зрозуміла, звідки взялася ця вода. Просто несподівано щось потягло її вниз із гори. Марійка побачила Катину руку, що потяглася до неї, але її вже віднесло безповоротно далеко від цієї руки, поволокло, спочатку по землі, потім над нею. І лише захлинувшись, вона зрозуміла, що це – вода. А потім вода стала єдиним, що вона розуміла.
Вона несамовито відпльовувалася, борсалася, сукала руками й ногами, виринала і, занурюючись знову, відчувала під ногами стрімке каміння Андріївського узвозу. Сильна і самовладна вода кидала ту, що визволила її, як випадкову тріску. Крутила, перевертала догори ногами і переламувала об чорні стовпи ліхтарів, не залишаючи ні секунди, щоб устигнути стиснути пальці й учепитися. Мигцем Марійка побачила чиєсь співчутливе, перелякане й очманіле обличчя у вікні будинку № 30, що промайнув повз них. Вода вдарила її об дощату огорожу замку Річарда, різко завернула і потягнула вглиб, заклала ніс, оглушила вуха, проривалася в горло. І чинячи їй опір із останніх сил, Марійка мчала вниз, по звивистому, як латинське S, крутому узвозу, знаючи вже, що вода однаково сильніша, і коли вона досягне його кінця, то буде не відьмою, а потопельницею.
Руки схопилися за випадкові лозини. Марійка стискувала пальці щосили. На декілька секунд уся Марійка стала пальцями, що до крові вчепились у своє життя. Було боляче й не важливо – її тіло не розуміло більше болю, воно розуміло тільки, що хоче жити хай там що, і вперто дерлося ногами по цегляній стіні, борючись із водою, що змітала його зусилля.
Марійка болісно підтягнулася: права ступня знайшла карниз, ліве коліно – кам’яну опору. Руки акуратно перемістилися по фігуристих лозинах угору. І за мить Марійка повисла килимком на перилах балкона, ставши одним оглушливим усвідомленням: «Урятована!»
Вона повільно сповзла на інший бік і, опавши на плоску, мокру і блаженно стійку підлогу, сиротливо підібгала ноги, підклала зранені долоньки під щоку і з полегшенням провалилася в довгожданий спокій непроникно чорного небуття…
– Марійко! – витягнули її з нізвідки. – Марійко! – Вона чинила опір, відмовляючись спливати. – Марійко! Ти жива?! Марійко!
Марійка незадоволено поворушилась і почухала ніс. його лоскотали краплі дощу, одна з них, велика й волога, упала в око. Паскудний струмінь тік із даху просто їй за комір.
Марійка повільно сіла. Світ гойдався в неї перед очима. І разом із ним погойдувалися двоє, висячи в розкресленому дощем повітрі, – Катя й Дарина, що сиділи одна за одною на двомісній мітлі, неймовірно схожі зараз одна на одну, замурзані, брудні, голоногі, з однаковими перелякано радісними обличчями.
– Ти зачепилася за балкон? Яка ти молодчина! – з істеричною сльозою закричала Дарина Чуб. – Ти мала загинути! – з недоречною радістю оповістила вона. – Тебе так кидало!!! Боже…
– Я не встигла тебе схопити, – переполохано попросила вибачення Катя, сповзаючи з мітли. – Яке щастя! Якби ти загинула…
– Моя подружечка! Моя дівчинка! Моя Марусечка! – сплигнувши на балкон, Чуб почала пристрасно трясти Марійку в обіймах.
– Я ж просила… – стомлено пхикнула та.
– Не буду! Не буду. Марійко! Любенька, що б я без тебе робила? Але ти в мене молоток… Це крутизна тебе врятувала. – Випустивши любеньку, Дарина зі знанням справи оглянула простір під ними. – Бачиш? Із того боку другий поверх майже як перший. Вау!!! Ну треба ж, – розвеселилася вона ще крутіше. – Ну, прикол! І не вір після цього! Марійко, ти взагалі знаєш, чий це балкон?
– Ні. І не кричи так… – слабко попросила та.
– Та це ж будинок твого Булгакова! – заволала Дарина вголос. – Он! Дивися! Якщо ви його правильно повісили…
Спираючись на руку подруги, Марійка звелася на ноги і, подивившись униз, побачила рідну бронзову маківку Михайла Опанасовича, в правильності місцезнаходження якої вона не сумнівалась, і, машинально поклавши руку на груди, намацала там важкого великоголового ключа від заповітного будинку № 13, у два з чвертю поверхи ліворуч, у два – праворуч, а з двору – в один.
Але це, мабуть, була вже зовсім інша історія… А нині Марійку здивувало тільки те, наскільки не здивував її цей «випадковий збіг». Її не дивувало більше нічого, навіть факт, що велика і владолюбна вода бігла тепер по чорному камінню Андріївського безневинними і численними струмочками. Вивернувши голову, Марійка спробувала розгледіти пожежу на вершині Верхнього Міста.
– Не бійся, все згасло! – вгадала її занепокоєння Чуб. – Раптом як прорвало! Знизу! І дощ згори. Ми з Катею ледве встигли в мітлу вчепитись, а вже вона нас винесла. Просто як в анекдоті. Дружина: «По моєму, я забула вимкнути праску». Чоловік: «Нічого, я забув вимкнути воду!» – Дарина хвацько зареготала. – Самі від свого порятунку ледве врятувалися…
– А липа врятувалася? Липа Петра Могили? Їй було 350 років! І вона згоріла?
Дивно, але Марійка не відчувала перемоги. Тільки втому і порожнечу.
– Ну, ти вже хочеш усе й відразу! – знехтувала її песимізм Чуб. – А знаєте, що найприкольніше? Купала – свято Вогню і Води! Ось уже ми відсвяткували, так відсвяткували за повною програмою!!!
– Чуєте? Звідки це? – прислухалася Катя.

Зарождалися три відьми 
На Петра та на Івана… – 

линула звідкись тиха пісня, виткана з безлічі голосів.

Перва відьма 
Закон розлучає, 
Друга відьма 
Коров закликає, 
Третя відьма 
Залом ламає  …

Троє перекинулися через ажурні перила, напружено вдивляючись у далечінь.
Там, на порослій деревами вершині п’ятої, неофіційної Замкової гори проглядалися вогні.
– Це про нас? – спитала Катя.
– Та це ж наш шабаш! – спалахнула Землепотрясна. – Той, що на нашу честь. Я ж відразу казала – ось ця гора! Хоча ні, – несподівано остудила себе вона. – По моєму, цього я не казала…
– Так, – іронічно пирснула Катя. – Нам зараз тільки на бал – королевами!
Катерина Дображанська оцінила свої залиті кров’ю і випрані повінню боксерські шорти й залишки порізаної ножем майки, що прилипли до грудей. Потім перевела саркастичний погляд на Дарину Чуб у брудних мереживних трусах, які слугували як частина туалету, розірвані на бинти для неї, та із залишеним багровим синяком від її кулака на вилиці, що виконував обов’язки святкових рум’ян.
– Пхе… Переможців не судять! – безтурботно стенула плечима Чуб. – І взагалі на Івана традиція: обливати всіх водою з грязюкою! Отже, ми зараз «саме такі, як треба»! Майже в національних костюмах! Летімо…
Але летіти їм не довелось.
– Ой, Господи, а це ще що?! – приголомшено закинула голову Дарина, коли від Замкової Флорівської Хоревиці Лисої Гори, до схилу гори Уздихальниці, біля підніжжя якої стояв тринадцятий булгаковський будинок, перекинувся вузький і довгий ланцюговий міст.
– Звідки він? – тремтливим голосом запитала Дарина, яка все ще не втратила здатності дивуватися.
– Він був тут у XVII столітті, – закивала йому як давньому другу Марійка. – І Михайло був, і Змій, і три богатирі… А те, що було, є назавжди. І я готова побитись об заклад, що там нас чекає замок.

Розділ останній,
у якому все закінчується назавжди і починається знову… 

Ти тут, в повітрі ми однім.
Твоя присутність, наче місто,
Як тихий Київ у вікні,
Що дзвону променів є вмістом…
Борис Пастернак

Замок був – колишній адміністративний центр Міста, з п’ятнадцятьма бійцівськими чотириярусними баштами, із загостреними дахами, що вимальовувались на тлі шовково синього неба. І пройшовши крізь зруйновані триста п’ятдесят років тому козаками Богдана Хмельницького Драбські ворота, до яких вивів їх зруйнований триста п’ятдесят років тому міст – ровесник старокиївської липи, – вони побачили, що двір замку заповнений людьми.
– Ваша Влада, Ясні Києвиці! – накинувся на них оглушливий вітальний клич.
Їх оточили жінки – збуджені, з палаючими вогняними очима і довгим, скуйовдженим, не умиротвореним перукарем волоссям, яке закутувало голі тіла, вони плутались у важких золотих намистах, що побрязкували на виставлених напоказ грудях із гострими пипками.
– Хай пребуде з вами сила, Ясні Києвиці! – відокремилася від натовпу огрядна гола постать і вклонилась їм у пояс, захитавши безрозмірними грудьми з незліченними рядами золотих дукатів.
І Марійка подумала, що дивуватися можна без меж, і ніколи, напевно, це Місто не вичерпає своїх таємниць – і страшних, і дивних, і смішних, і абсолютно неможливих…
Тому що зараз перед нею стояла її абсолютно гола викладачка.
– Василино Андріївно, – глухо охнула Марійка, – це ви?
– Ваша покірна слуга, Маріє Володимирівно, – знову схилилася перед нею гроза і гордість Марійчиного інституту. – Київські відьми вітають Вашу Владу на горі Києвиць!
– Як ви сказали, пробачте?.. – розгубилася Ковальова.
– Києвиця, – випросталася Василина, і в її незвично шанобливому голосі промайнули знайомі повчальні нотки, – найперша назва Замкової гори.
– А я все згадувала, згадувала, – забубоніла її учениця, старанно відводячи очі від оголених тілес своєї вчительки. – Київська, Киянка… Як я могла забути?
– Хай пребуде з вами мудрість, Ясні Києвиці! – тут же вдарив її по вухах ошалілий галас.
– Тобто Києвиці жили поряд із горою Змія ще до того, як вона стала Старокиївською… – Марійка погладила бездумне чоло. У цьому спостереженні проглядалася неприємна логіка, але вона була не в змозі її сприйняти. – А це Дарина і Катя, – невпевнено відрекомендувала своїх супутниць студентка.
– Третя влада трьом! – завили відьми. – Полум’я Марені!
– Марена… А котра година? – занервувалася раптом Дарина.
Марійка тупо витріщилася на свій годинник, який пережив таке інтенсивне купання:
– Ще немає дванадцятої. Це ж треба…
– Так на мене Ян чекає біля клубу! Все! – заквапилася Землепотрясна. – Даруйте. У вас свій шабаш, у нас свій! Дуже дякую… До речі, якщо хтось хоче… Ще ж невідомо, чий шабаш кращий!
– Хазяїн чекає на вас, Дарино Андріївно, – зламалася навпіл Василиса Премудра, розмашисто показуючи правою рукою на браму за своєю спиною.
– Ян? Він тут? – не зрозуміла Дарина. – Він мав на увазі цей шабаш? Авжеж… – посвітлішала Чуб. – Він же Демон!
– Хазяїн не любить, коли його називають так, – бо так його звуть лише люди, – лагідно пояснила їй Василина. – А хазяїн не любить сліпих…
– А ми що, вже не люди? – одразу обурилася Землепотрясна.
– Усе готово до Другого Свята року! – оголосила Вася з урочистістю царського церемоніймейстера. – Покої чекають на вас, Ясні Києвиці!
Марійка тоскно скривилась. Із замку лунала музика. Гримнули гармати, безжально лупонувши у барабанні перетинки. Її одяг був мокрим, і тіло щільно сповив холод, прилип невидимими бинтами до Марійчиних боків, живота, підошов ніг, і їй довелося зробити зусилля, щоб змусити себе ворухнутись і рушити далі – крізь святковий натовп, який розступався, махав руками, горлав, підстрибував, пританцьовував.
Тепер вона бачила, що між розчервонілими і розпатланими жіночими обличчями то тут, то там шмигають волохаті і плескаті мордочки чортів. Василина йшла трохи збоку, тримаючи шанобливу дистанцію. Попереду них, пересуваючись дрібними кроками, дрібушили три зігнуті відьми, несучи за краї велике, як вітрило, полотно, куди з усіх боків падали золоті монети, окаті каблучки, браслети шириною в манжет, ланцюги, тіари, намиста.
– Що це? – тужачись, промимрила вона.
– Ваша Влада, – відгукнулася Василина праворуч. – І ми визнаємо її, – додала вона значущо. – Це золото нашого Батька, зібране в ніч на Купала… А його – значить, ваше.
– Скарби? – зацікавилася Чуб.
– Ми маємо поділити це? – проклюнулася Катя.
– А… – байдуже мовила спроквола Марійка.
Їй хотілося лише одного – лягти чи бодай сісти куди небудь, і вона згадувала тоскно, що в усіх порядних казках, здобувши перемогу, шановані їх авторами герої опам’ятовуються – лежачи в постелі. Тоді як порятовані, прикладаючи палець до вуст, шепочуть одне одному: «Тихіше, тихіше… Вони мають відпочити».
– Користь, честь і слава! Слава змієборцям! – заволали відьми.
Марійчина голова хилилася тягарем набік. Крики, брязкіт, рух, тіні… Ниє садно на зідраних об ґрати руках. Холодно, холодно, холодно…
…Тепло. Запах, різкий і знайомий, потягнув її назовні. Марійка чхнула і прокинулася. Вона сиділа на теплій, покритій хутром лаві в кімнаті з низькою стелею і встеленою золотом підлогою. А перед її обличчям зависла широка чаша з паруючим теплим відваром.
– Випийте, – сказала Василина Андріївна.
Прямо по курсу красувалася Дарина Чуб – як завжди, гола. Обліплена з ніг до голови листям подорожника, весела і, схоже, п’яна, чи то від радості, чи то від випитого пійла, – в усякому разі, в руках у неї була така сама чаша.
– П’ю за дівок чарівної краси! Хто бачив кращих, хай їм повилазить! – бравурно тостонула Землепотрясна, діловито притримуючи листок на лівій вилиці, і поцокалася з такими ж голими відьмами. – А ще, – заторохтіла вона, – всім мужикам мають видавати при вході роги та хвости! А балет танцюватиме чортів канкан! Це що о о то!!! Хлопці раком, хвости ось так! А на кострищі ми спалимо опудало Інквізиції! Вони нас, а ми їх! Правильно, дівки?! Будьмо! За нас з нами і за хрін з ними!
Відьми з готовністю стулили чаші. Віддалік височіла Катерина Дображанська, навколо якої метушилося не менше десяти підлабузниць. Двоє старанно просушували її чорне волосся пухнастим рушником. П’ятеро з трепетом обгортали високе і струнке тіло величезним мокрим простирадлом. Ще троє стояли напохваті.
– А «Гори, гори ясно, щоби не погасло» – це купальська пісня, а зовсім не з казки «Дванадцять місяців»! – торохтіла Дарина.
– Купальська роса зніме будь яку хворість, а вогонь… – віщала Дображанській прислужниця зі сплутаними мідними патлами.
І вигляд у Каті, що стояла на купі золота в покоях спаленого в XVII столітті замку воєводи і приймала царські почесті від зграї гологрудих відьом, був такий задоволений і умиротворений, немов усе, нарешті, стало на свої місця.
– Випийте, моя Ясна пані.
Марійка слухняно прийняла гарячу чашу з рук Василини і, лиш узявши посудину, помітила: її руки обмотані якимось листям і ганчірками і вже не болять.
– «Земле Мати, благослови мене трави брати, і трава – я», – буденно буркнула Вася. – Пийте, – повторила вона, – це настій щитника, він допоможе вам знову. Якби не він… – Василина Андріївна спохмурніла. – Це було страшне випробування – вступити у війну, перш ніж сила Києвиць устигне вирости у вас.
– Вирости? – перепитала Ковальова.
– Як кущ. Як дерево, – роз’яснила їй вчителька. – Ніщо в природі не виникає за клацанням пальців. На все потрібен час. І навіть трава не встигне прорости з сім’я за три дні. Здається, – задумливо пробасила вона, – за всю історію Києвиць лише одна опинилася в такій пастці. Але вона була потомственою відьмою і ввібрала з молоком матері все, що ви насилу читали по складах… Однак, на відміну від вас, вона програла. І загинула. Разом зі своїм Містом.
– Коли це було? – тихо спитала Марійка.
– Нашестя Батия. – У відповіді Васі знову почулися вимогливі викладацькі інтонації.
– 1240 й, – інстинктивно видала Ковальова. – Зі 150 тисяч киян живими залишилося тільки п’ятдесят. Десятинну церкву було зруйновано. Київська Русь розпалася, почалося татаро монгольське іго…
– Добре, давай залік… Ой, пробачте мені, Ясна пані! – непідробно злякалася викладачка. – Сьогодні держіспит у випускників. Нічого не пам’ятають, нічого не знають, як із глухого Сибіру. Не знають навіть…
– Так Києвиці – відьми? – не дала договорити їй Марійка. Але це було не запитання, а лише втомлена констатація.
– О ні, ви не відьми і не святі, – підбадьорливо спростувала її викладачка. – Але водночас і те, і те, а значить, ні те, ні те, – незрозуміло відповіла вона.
Але Марійка збагнула її без зусиль:
– Як Київ?
– Так, як наше Місто. – У Васиних словах була гордість.
– Столиця відьом…
– Столиця відьом.
– І Столиця віри… – Марійка помовчала. – Я не піду на шабаш, Василино Андріївно. Я не можу так… Липа Петра Могили, музей, садиба родини Муравйова, Кирилівська церква, Михайлові роботи – все згоріло…
– Накажете воскресити їх? – просто поцікавилася відьма.
– А це можливо? – здивувалася її студентка.
– Не турбуйтесь, Ясна пані, це можемо зробити й ми. Це не те, що виклопотати вичахле життя в Землі та Неба. З такими проханнями дозволено звертатися тільки Києвицям.
– Яка ви прекрасна, Катерино Михайлівно!
Марійка хитнула головою. В іншому кутку низьких покоїв стояла неймовірно гарна Катя, схожа на дорогоцінного золотого ідола. Її голі руки, зап’ястки, передпліччя, талія, шия, волосся, вуха були обвішані ваговитими прикрасами, мінливим багатобарвним камінням.
– І я… Я теж хочу так! – Чуб почала квапливо обдирати з себе розплющені подорожники. – А ви що, на неї все найкраще понадівали? Треба ж таки по чесному! Все, давайте, дівчатка, по останній, – повернулася до своїх товаришок вона. – Нехай плачуть усі, кого ми не хотіли, і здохнуть усі, хто нас не захотів!
– Я втомилася… – зі сльозами в голосі заблагала Ковальова.
– Випийте настій, – дбайливо нагадала Василина.
– У мене немає свята, – торкнула Марійка пальцем груди.
– А хто ото? – з напівпосмішкою поцікавилася Василиса Премудра, нависаючи над нею безрозмірними грудьми.
– Там… – Марійка закліпала очима й уривчасто зітхнула.
– Ото ж бо й воно, – розуміюче посміхнулася Василина Андріївна. – Випийте, Маріє Володимирівно, вам іще знадобляться сили. Він чекає на вас!

* * *

Марійка ретельно оглянула своє обличчя в крихітне люстерко, що дивом зберегло своє крихке життя в її кишені.
Дзеркало не розбилося – це на щастя! Щастя, таке близьке, переповнювало її до лагідного тремтіння мурашок на шкірі. Її щоки палали. Тепер вона відчувала їхню перемогу. Таку ж величезну, як і нагорода за неї.
«Він чекає на вас!» 
Вона стулила повіки. Вона відчувала, як ключ в її руці кличе свої двері, і, пройшовши по темному простору старого будинку, що був колись готелем для публіки середнього достатку, знайшла їх без зусиль.
За ними була темрява, розкреслена світлом місяця.
– Надіє? – покликала її пітьма з жадібною надією. – Це ти?
– Я!
Він сидів, обіпершись на стіл, але досить було Марійці ввійти, подався до неї, його світле волосся здавалося срібним у місячному сяйві.
– Ви пам’ятаєте мене? – ледве не заплакала Марійка.
– Ви?!
– Це я, Михайлику… Надія Володимирівна!
– Я вас не знаю!!!
Усередині щось лопнуло і закровило. Горло стиснуло гіркотою. Він забув її всього за дев’ять годин, які минули з їхньої зустрічі. Він навіть не впізнав її!
Художник схопився зі стільця, відсахнувся, вдарився чорною тінню об стіну поряд із нею – спалахнуло світло. І вона відступила. Бо не впізнала його.
Перед нею стояв старий, маленького зросту чоловік в зім’ятому і неохайному чорному піджаку. його волосся вже не здавалося, а було майже срібним. його обличчя, сухе, як старий папір, було пожмакане кривим сірим страхом.
І Марійці знадобилося не менше тридцяти секунд, аби розчистити це чуже, безнадійно, нестерпно жалюгідне обличчя від нашарувань часу, що висушив, змордував його, поглумився над ним, і намацати під цією моторошною і жовтою маскою залишки свого – молодого, гарного, білявого, налаштованого на мрію! – з правильними рисами і ніжним оксамитовим поглядом…
– Хто ви? – прикро спитав сивий, неначе сам факт її присутності в цій кімнаті завдав йому неймовірних страждань. – Де моя дружина?
– Надія?
– Ви знаєте, де вона? Вона пішла. Я не зміг зупинити її! – вимовив він із нестерпною тугою, що проривалася крізь щілини звуків у кожному його слові.
– Вашу дружину звали Надія? – збагнула Ковальова, відчувши раптовий біль унизу живота.
– Так. Де вона? Скажіть!
– Я не знаю…
Отож, він був одружений. І любив свою дружину. Інша Надія замінила її, а вона прийшла надто пізно… Безнадійно пізно! Запізнитися ще більше можна було, лише прийшовши на його похорон.
– Я – Надія Володимирівна. Ви, певно, не пам’ятаєте мене. Ми зустрічалися в Києві. Дуже давно, – відрекомендувалася вона приречено. – 1884 го року, перед вашою поїздкою до Венеції.
– 84 го? – Врубель дивився на неї з гірким нерозумінням, запаленим, роз’їденим міллю оксамитом погляду. – Дев’ятнадцять років тому? Ви прийшли висловити мені своє співчуття?.. Дуже вдячний, – додав він сухо. його погляд одразу ж став порожнім, у тяжкому очікуванні її відходу.
«Піти ось так?!»
Вона не могла.
Вона тупо стояла, притиснута тягарем двадцяти років, що навалилися на неї, – уткнувшись поглядом у невпізнанного, засмиканого, втраченого, сивого, убитого сваркою з улюбленою дружиною чоловіка, що не відчув од зустрічі з нею нічого, крім втомленої досади.
Намагалась переконати себе: це – вже не Він!
Її Михайлика – немає, і їй не залишається нічого, крім як іти геть.
– Ми були в кав’ярні Семадені. На вас був костюм Тиціана… Ви запросили мене… Пам’ятаєте? – тоскно нагадала вона, прекрасно знаючи: в тому спогаді немає більш ніякого сенсу, так само як немає для нього сенсу і в ній самій.
Так само як їй самій немає більше сенсу в ньому – старому, снулому, тонкосльозому й убогому…
Але те, що лопнуло, кровоточило і липло, вирувало в ній, захльостуючи її нутро аж до стиснутого спазмами горла, не дозволяючи зробити ані кроку. А потім гаряча хвиля залила мозок, і вона зрозуміла… Усі дев’ять стрімких, страшних, непередбачуваних годин думка про нього – її Мишка! – замкнена в скриньку в глибині неї, була головною Марійчиною цінністю, заради якої варто було зазнати всього, щоб зберегти, донести, вручити йому все своє життя до самого обрію. Сказати йому «так», що не прозвучало в Семадені, і віддати все те, про що він просив.
Але все це, вже безмежно віддане йому назавжди, виявилося так само безмежно йому непотрібним. І тепер вона більше не знала, що робити з усім цим – своїм життям, своїм запізнілим на дев’ятнадцять років «так», із самою собою, – окрім як викинути, пожбурити, в найближчу урну вийшовши звідси, сісти на лавку й заплакати. Позаяк не було більше її Михайлика, саме через те, що для Мишка не було більше ніякої Марійки!
А значить, її не було взагалі!
Бо вона була вже тільки для нього.
– Семадені? Той маскарад? Я пам’ятаю… – спантеличено мовив Михайло Олександрович, вдивляючись запаленими зіницями вглиб себе. – Та дівчина… Надія. Але хіба то були ви? Ви така молода.
– Ви пам’ятаєте мене?!
– Ви зовсім не змінилися, Надіє Володимирівно.
Його слова прозвучали чомусь як запитання. Врубель полохливо торкнувся поглядом її обличчя – губи, шкіри біля очей, благального підборіддя, – немов, як і раніше, не вірячи в те, що вона – вона, і в те, що жінка, яка стоїть зараз поруч із ним, існує насправді.
Але це не мало значення!
Оскільки вона БУЛА!
Нехай навіть порожнім, напівстертим спогадом…
– Я згадував вас. Часто, – вимучено посміхнувся він. – Усе так. Ви мали прийти. Я чекав…
– Чекали на мене?
«Через двадцять років?!»
– Я знав, що не переживу цю ніч, – злякано сказав Врубель. – Тільки не в Кирилівську! – змінився він в обличчі. – Тільки не тут!!! О о о…
Він сахнувся від неї. Наштовхнувся на стіл. Скрикнув і заметушився по номеру, хапаючи і безсило випускаючи з рук речі: жіночий портрет у шкіряній оправі, пошарпаний дорожній несесер, брудну бритву з засохлою на лезі піною.
– Михайле Олександровичу!!!
– Надю! Надю! – мов у нападі, закричав він, старанно оббігаючи Марійку блукаючими, одержимими очима. – Ми мусимо від’їжджати! Негайно! З цього Міста. Надю, де ти? Він уб’є мене!
– Михайле Олександровичу! – зробила крок до нього Ковальова, неабияк злякавшись.
– Я не поїду до Кирилівки! Не торкайтеся мене! – завив він, затуляючись од неї тремтячими руками. – Я краще вб’ю себе! – Він схопив кинуту бритву…
Він був божевільним! Уже був. Вона бачила це зараз.
А вона була для нього… Привидом!
Та і ким іще вона могла стати, з’явившись через двадцять років такою ж безглуздо двадцятирічною?!
– Михайле Олександровичу, ви не поїдете туди, обіцяю! – заридала Марійка від страху і страшної провини, що підломила її плечі.
– Ви обіцяєте мені? Правда?
– Присягаюся Богом! – поквапилася підтвердити вона, здивувавшись, чому її абстрактна обіцянка раптом угамувала його.
– Я вам вірю! – Божевільний завмер, важко, уривчасто дихаючи, притулившись зігнутою спиною до обклеєної дешевими готельними шпалерами стіни; безумство, що наринуло, відступало. – Я пам’ятаю, ви обіцяли мені тоді, коли я був ніким… – плутано заговорив він. – Я згадував потім. Усе так… Надіє Володимирівно! – скрикнув він різко, сліпо дивлячись в інший бік.
– Я тут, – пискнула Марійка.
– Так, ви тут, – вдоволено закивав він, усе так само поглядаючи не на неї, а вглиб – у туман власного втомленого розуму, звідки, на його думку, і з’явилася перед ним його Надія Володимирівна. – І не випадково, саме сьогоднішнього вечора, коли Надія покинула мене… Вона не мусила залишати мене самого! Але я не звинувачую її. Ні. Це занадто: смерть батька, хвороба матері, божевілля чоловіка… Півроку її навіть не допускали до мене… І ось Савочка. Наш бідолашний хлопчик. Відколи він помер, Надя все мовчить. Не вимовила ні слова… Я сам. Усе сам. І труну, і похорон. А потім вона пішла, я не знаю навіщо, сама… Вона не пробачить мені: смерть сина… Я не мусив. Не мусив приїжджати сюди. Це все він. Він забрав його… І Надин голос! Вона більше не зможе співати. А я не переживу цієї ночі… Я знаю, вранці вони відвезуть мене до Кирилівки! Але позаяк ви обіцяєте мені… Так, Надіє Володимирівно?
– Обіцяю, Михайле Олександровичу, – стражденно пообіцяла Марійка, перебуваючи в безвільному задубінні через те, що зрозуміла до кінця, що за день їй належало пережити, – День Похорону його сина!
Отже, він помер у Києві. І знервовано торкнувшись свого шовкового ліфа, Марійка раптом усвідомила: така недоречна тоді – ранньої зими 1884 року – зараз її чорна жалобна сукня так точно і страшно відповідала і часу, і події, немов хтось, вирішивши зіграти з нею чорний жарт, підлаштував їхню сьогоднішню зустріч якраз під обране нею вбрання.
– Ви не потрапите до Кирилівської лікарні, – повторила вона.
«Ви ніколи не лікувалися в Кирилівській лікарні, це я знаю точно!»
Художник кивнув, мовби чекав од неї саме цих слів, і безсило опустився на диван, поклавши на коліна обвислі руки.
– Яке щастя, що ви прийшли, – стомлено сказав він у нікуди. – Нехай вас немає, однаково… Я знаю… Ви врятуєте мене. Мені тільки поїхати. Тільки поїхати, – принижено попрохав він. – А там усе одно… Я знаю, я заслужив. То моя кара. І Савочка, і Надя. Я не повинен був писати Пречисту Діву…
– …з жінки, що стала вашим демоном, – понуро закінчила Марійка Ковальова.
– Ви знаєте, – не здивувався, майже зрадів він. – Звичайно, ви знаєте. Адже ви – моє щастя. Те, що могло бути…
Могло…
Марійка притиснулася до одвірка і заплющила очі.
Його голос був колишнім. його голос кількома сріблястими стібками раптом зшив непереборну діру в дев’ятнадцять років. його голос повернув її з небуття і дав їй ім’я:
«Адже ви – моє щастя. Те, що могло бути». 
Вони обоє були одне для одного, не тут, а там . Були , досить було лише відвернутись одне від одного, бо тут їх уже не було!
– Я часто думав про те… Ні, я був щасливий. Був цілком щасливий з Надією. Особливо коли моє прокляття відпускало мене, – засмутився його голос. – Я тікав у Москву. Але він був поряд зі мною… І найстрашніше, я любив його. Любив, бо мій демон і був моїм генієм! Кирилівська Богоматір, із неї все почалося… Мене помітили, заговорили… Утішні відгуки в газетах. Я один знав її таємницю. Але нікому не відкрив її. Тільки вам.
– Мені? – Марійка розплющила очі.
І несподівано спіймала себе на тому, що вже не зауважує в ньому змін.
Це був, звичайно ж, він – бідолашний, нещасний, метушливий, розгублений, геніальний, – її Михайлик, все так само схожий на велику, не впевнену в собі дитину. Тільки тепер її дитина втомилася, смертельно втомилась, і хворіла, і пережила смерть єдиного сина…
– Я часто розмовляв із вами. З вами, а не з нею, – поривчасто запевнив її він. – Я перестав бувати у них у домі.
– У домі Прахових?
– Зовсім перестав, – жалібно виправдався Врубель. – Але писав її. Знову. Від’їзд не допоміг. Усе своє життя я плодив самих демонів. Ви знаєте, скільки я їх наробив? Звичайно, ви знаєте… Ви знаєте все. Адже я говорив вам… Але писав їх… І мене називали генієм. А потім я зустрів Забілу. Але було пізно. Я намагався… Ви знаєте, я намагався… Народився Савочка… І я написав «Демона поверженого». Я хотів учинити розправу над ним… Але пізно. Він уже став занадто мною. Картина висіла на виставці, а я вже лежав у психіатричній лікарні. Замкнений од усіх… Безтямний. І я знав, чому я там. Він тягнув мене за собою… Він заманив мене сюди. До Києва… Він, він… «Демона» купив фон Мекк… Ми вирушили в його маєток, у Київській губернії, зупинилися тут… Яка це була помилка! Як я не зрозумів?! Не можна було привозити Саву до цього Міста, де я заклав йому душу! Він чекав на мене… Будь вона проклята! Будь проклята!
– Емілія Львівна не винна, – тихо заперечила вона. – Не проклинайте її, прошу вас.
– Так, так, – покірно погодився Врубель. – Ваша правда. Я сам… Тільки я… І я заплатив сповна. Але ми лише проїздом, на день у готелі. А Савочка раптом захворів. І згорів за два дні… Такий маленький, він ледве почав говорити. А Надя замовкла… А я… Чому ви залишили мене тоді, Надіє Володимирівно? – спитав він раптом сумно і без докору. – Я знаю, я сам винен, – завів він знову в невичерпному пориві самокаяття.
– Ні, не ви, а я, – заперечила Марійка тоскно. – Я збрехала вам. Моє ім’я не Надія. Я – Марія.
– Марія? – Він опустив чоло і, здається, вперше подивившись прямо на неї, запитально провів поглядом знизу догори по її жалобній сукні. – Так, я знав, – роздумливо мовив він. – Усе так… Адже я відразу зрозумів це… Марія. Ще тоді. Я міг би любити вас… Я розумію, чому ви прийшли до мене. Ви прийшли попрощатися… Адже це кінець. Ви прийшли сказати, що все могло бути інакше, перш ніж… Я не потраплю до Кирилівки, тому… Нехай так. Нехай так.
– Ні, не так! – закричала Марійка, відчуваючи, як очі її набрякли слізьми. – Я прийшла сказати вам, що люблю вас! – палко і жалюгідно прокричала вона. – Я знаю, що прийшла пізно, але я…
«Я все зміню! – заволало всередині. – Я знаю як! Цього не буде! І цього дня, і вечора. Все не може закінчитися ТАК!»
– Любите? Навіщо? – кволо здивувався він. – Мене більше не можна любити…
– А ви? Ви?! – Вона кинулася до нього, простягаючи благальні руки.
Він в’яло торкнувся їх і здивовано подивився на неї.
– Ви любили мене? Хоч мить? Там, у Семадені? Ви пам’ятаєте, Михайле? Сани? Хрещатик у снігу? Морозиво. Я попросила морозиво, пам’ятаєте? Ви тоді любили Емілію. Потім дружину… А мене? Коли небудь? Скажіть, мені треба знати! – жадібно засмикала вона його в’ялі кисті.
«Я зміню все, тільки скажи мені!»
– Хіба я міг не любити вас? – мовив Михайло Олександрович, затинаючись і сльозливо намацуючи пальцями її руки. – Хіба міг я не любити свій порятунок? Хіба можна не любити те, чого ніколи не буде?
– А якщо буде? – нестримно наблизивши своє обличчя до його обличчя, вона пристрасно ввірвалась очима в його очі.
– Пізно… Савочка, Надя, – жалібно скривився він.
– А якщо немає «пізно»?!
– І я не помру? – спитав він збентежено після тривалої паузи.
– Ви не можете померти! Я не віддам вас! Чуєте?
Вона гарячково притиснула до грудей його голову і занурила губи в його сиве волосся. Його волосся пахло церковним ладаном похорону.
– Я не віддам тебе йому!
Кому, вона не знала. Просто знала, що не віддасть. Нікому. Тому що вона сама – вищий суд цього Міста. І ніхто не в змозі відібрати в неї те, за що вона готова заплатити…
Усім. Усім. Усім!
– Ти житимеш, обіцяю! Ти не збожеволієш, обіцяю! Те, що ти зробив, – погано. Але цього немає. Все виправлено. Твій демон мертвий! Він повержений. Я перемогла його.
– Емілію? – хлипнув Михайло на її животі.
– Твого демона! Його немає. Ти вільний. Усе буде добре, вір! – зашепотіла вона, не знаючи, бреше вона йому чи говорить правду, але відчайдушно мріючи, щоб це було правдою й у неї вистачило сил. – Ти віриш мені? – заглянула вона в його розгублені зіниці. – Віриш, правда? Ти ж бачиш, це – я. Я не божевілля, Михайле, я – жива.
Він потягнувся до неї, невимогливо, невпевнено, по дитячому. Вона подалася вперед, стикаючись із ним, – його губи були м’якими і беззахисними. його руки, що ковзнули по її шиї, були прохальними і боязкими. його очі з роз’їденого міллю оксамиту запитували її…
– Так, – прошепотіла Марійка із запізненням на дев’ять годин і дев’ятнадцять років.
І заплющила очі.

Епілог

Як по вулицях Києва Вія
Чоловіка шука чиясь жінка…
Осип Мандельштам

Марійка опустилася на врослу в землю, обгризену кам’яну сходинку біля могильної огорожі і з гіркотою порахувала безіменні хрести навкруги.
Над Києвом вставав четвертий день її нового життя, в усій красі їхньої нової влади.
Навкруги, притискаючись до землі, лежало безкрає Байкове кладовище. Світанок вийняв із пітьми гранітні бруси, похилені залізні ґрати, заплакані листям плити. Вона бродила тут багато годин підряд, у вимогливому, гарячковому безумстві, раз у раз забрідаючи в тупики з могил, жалюгідно притиснутих одна до одної, як люди в «піковому» трамваї, і, обсмикнувши поділ, перелазила через білі, срібні, іржаві огорожі, що кусали її кладовищенською кропивою, щоб прорватися до чергової вузької стежки. Але так і не змогла знайти те, навіщо прийшла.
На хрест опустився чорний ворон. Марійка опустила очі.
Вона почувалася голою під платтям. Вона не відчувала плаття – вона відчувала його вуста на своєму животі, плечах, грудях. І не відчувала своїх губ – її вуста залишилися з ним. І вона мусила повернутися туди.
– Скажи, тепер ти можеш допомагати нам? – з викликом запитала вона огрядного птаха.
– Так, – відповів їй Демон.
– Тоді поверни мені ключ! – наказала вона.
– Який?
– Ти знаєш, який! – сказала вона вперто. – Віддай його мені! Зараз же!
– Я не можу зробити цього, – мовив він рівно. – Але я можу відповісти на твої запитання.
Марійка підвела голову. Він стояв, спершись на високу чорно ажурну огорожу, де лежали у вічному спокої батьки іншого Михайла:

Афанасiй Ивановичъ Булгаковъ 
Профессоръ Кiевской 
Духовной Академии 
Варвара Михайловна Воскресенская Булгакова 

Колись вона хотіла їх знайти. І ось знайшла. Випадково. І вирвавшись із обіймів незліченних, незнайомих мерців, відчула недовге полегшення від зустрічі з єдиним рідним пам’ятником, на мить сприйнятої нею за долю. І вчепившись в огорожу біля чорного мармурового хреста, попросила:
«Де він? Скажіть, де? Ви знаєте!»
Але пам’ятник не відповів.
– Гаразд, – швидко погодилася вона. – Скажи мені, де могила його сина? Він помер у травні 1903 го, йому були два роки. Він десь тут. Могила має бути зовсім крихітною.
– Ти не знайдеш її.
– Це не відповідь! – озвіріла Марійка.
– Відповідь. Ти не можеш його воскресити.
Сонце вставало. Світанок поширював свої обійми вниз – із гори. Привітні літні промені заспокійливо погладили її відчайдушне обличчя і чорний мармуровий хрест. Але Марійка сиділа до безмовного хреста збайдужілою спиною, жадібно вдивляючись в інший – безіменний.
«Може, він?»
До нинішнього дня вона навіть не уявляла, скільки на центральному кладовищі Міста таких ось хрестів, із чистими, очищеними часом від імен, металевими табличками. Скільки, якщо тільки навколо Опанаса і Варвари вона налічила їх цілих сім. І, можливо, під цим, із білою фарбою, що висіла клаптями на іржавому тлі й робила його схожим на залізну березу; чи під тим, крихітним, блакитним, із маленьким дитячим горбиком; чи під тим пагорбом, що проріс наскрізь і відштовхнув хрест широким кущем бузку, лежав крихітний Сава Врубель, стертий із таблички і з самої пам’яті Києва?
– Це не вона, – зронив Демон.
– А ця? – жваво відгукнулася Марійка.
– І ця. І та – теж. Ти не зможеш її знайти.
– Зможу! Він похований на Байковому! – вибухнула вона, пристрасно кидаючи йому під ноги залишки розірваного Бегемотом альбому. – Я подивлюся реєстраційні книги!
– Книги згоріли. Ще в сороковому.
– Я пройду кожну ділянку! – засичала Марійка. – Я складу список усіх безіменних могил! Я встановлю вік кожного хреста. Якщо потрібно, я… Ти мене ще не знаєш! Це – вона! Килина заздалегідь принесла його сина в жертву! Вона дала Михайлові землю з Байкового! Його син помер, тільки но приїхав до Києва…
– Які жахливі ці ваші кладовища, – байдуже скривився її співрозмовник, гидливо озираючись навкруги.
– Авжеж, – змушена була визнати вона. – Це жахливо. Так не можна! Не можна… Немов їх усіх викинули на смітник. І його сина теж… Але так не буде. Я все зміню! Я поверну його…
– На те ваша воля, Ясна Києвице, – манірно й відчужено підтвердив Демон.
– Так ти допоможеш мені? – скинулася вона.
– Це не в моїх силах.
– А що у твоїх?! – огризнулася Марійка.
Вона нервово обсмикнула поділ шовкової жалобної й огидно доречної тут сукні – чийсь чорний жарт набирав кола! Відьма і Демон! – зустріч на покинутому кладовищі, де їм і належить зустрічатися на віки вічні.
– Не хочеш допомагати, іди геть! – збунтувалася Києвиця.
Підібравши розтерзаний альбом, вона рішуче попрямувала до дороги. Могила праворуч була завалена кладовищенським сміттям до самих пік огорожі, її використовували як урну для старих дощок, вінків, осколків пам’ятників, жіночого взуття, що незрозуміло як опинилося тут…
«А раптом ця?»
– Ні.
Вона чула хрускіт кроків за своєю спиною. Він ішов за нею. І в грудях несподівано виник істеричний відчай, прикритий шаром безнадійності й посипаний зверху гострими крихтами здорового глузду.
«А якщо не знайду? Хіба він брехав нам хоч раз? Як же тоді повертатися до Михайла…».
Вона напружено вдивлялася в кожен метр. Ліве Байкове вважалося «старим». Але старі, дореволюційні могили були перемішані в дику суміш з не такими вже давніми, і кожна третя була в паскудному, порослому запустінні покинутості, непотрібності. І вперше, напевно, Марійці стало нестерпно від думки, що коли небудь вона помре, і виявиться, її існування, як і існування цих сотень і сотень тисяч, було непотрібним абсолютно нікому і не мало ані найменшого сенсу.
Яким убогим здавалося будь яке людське життя, досить було виміряти його одним невідворотним підсумком – засміченою, безпритульною могилою…
– Цікаве уявлення про сенс буття, – прокоментував Демон, і Марійка, яка звикла до того, що її думки – суто інтимна річ, здригнулася, немов той безцеремонно схопив її за плечі. – Побудувати собі пам’ятник більший! – вказав він на чийсь громіздкий монумент, що придушив ширококостим мармуровим тілом і час, і самотність. – Як фараони. Найбільших надгробків у світі вам вистачає, щоб зробити з їхніх імен культ.
– Ні, – запротестувала Марійка, – треба зробити щось корисне, потрібне.
– Потрібне? Візьмімо генерал майора Байкова, героя війни 1812 року, – прорік той тоном світського софіста. – Нагороджуючи його орденом Святого Георгія, імператор зняв цю нагороду з власних грудей. Прізвище «Байков» було витесано на стінах храму Христа Спасителя. Але все це стало прахом. А єдина пам’ять про героя – кладовище його імені. Смішно, чи не так?
– Неправда! – розсердилася вона. – Таких людей треба пам’ятати! Вони не повинні стати перегноєм! Інакше все втрачає сенс…
– Кожне життя має сенс, – парирував її Демон.
– І коли дитина помирає у два роки? – з болем відпарирувала вона. – У чому був сенс життя маленького Сави? Ти можеш сказати?
– Так. Стати землею, перегноєм.
Він знущався з неї!
І Марійка замовкла.
«Вовк, Бондаренко, Коваль, Бовкун, Козин, Тузик, Хохмач…» – ретельно читала вона. І було дивно, що смішні прізвища залишаються з покійними навіть після смерті – там, де бачити їх було вже зовсім не смішно.
– А чому тебе три? – спитала вона після тривалої тиші, тільки для того, щоб спитати хоч щось.
– А чому його три? – підніс він угору вказівний палець.
– Але в чому сенс тріумвірату? Віктор Михайлович говорив: його богатирі – це тіло, розум і душа…
– А можливо, сила, хоробрість і честь? Жадання пізнання, радість життя і воля до влади? Користь, честь і слава? Не знаю, – без інтересу резюмував він. – Я вибрав лише одну з вас.
– Кого? – Марійка зупинилася, втупившись у нього з несподіваною, незапланованою цікавістю.
– Тебе, – констатував він, без натяку на комплімент, – ти єдина могла ввійти туди першою. У тебе було цілих п’ять хвилин.
– Але чому я? – подивувалася вона.
– Винятково тому, що я бачив тебе там – у Семадені, – ввічливо пояснив він їй. – Я бачив тебе сто років тому, і там ти вже була Києвицею. Але ти зупинилася біля дверей… І вас стало троє.
– А Килину? Ти бачив там і її?! – затремтіла Ковальова.
– На жаль, – незадоволено зізнався нічноокий. – Я просто знав: щось не так… Як тільки Адріану Михайловичу доручили реставрацію Кирилівської церкви, я почув біду. Щось не так було з його дружиною. І я надто пізно зрозумів: річ не в ній… Емілія Львівна була лише побічною гілкою на дереві Києвиць, і не її провина, що через сто років троюрідна праправнучка народилася такою схожою на неї.
– Стривай… Килина змінила історію?! – задихнулася від раптового прозріння Марійка. – Усе мало бути по іншому? Михайло ніколи не писав Прахову? Він навіть не закохувався в неї? Це присуха! Так?
– Тепер ми не дізнаємося про це ніколи, – підвів байдужливий підсумок Демон. – Бо ми знаємо лише те, що є.
– Невже ти не міг нічого змінити?! – тупнула ногою Києвиця.
– Я намагався, – похмуро виправдався він. – Я послав йому Надію – його майбутню дружину Надію Забілу. Вона жила тут, у Києві, навчалася в Інституті шляхетних дівчат. Вони ходили по одних і тих самих вулицях. Їй виповнилося вісімнадцять. І коли б Михайло Олександрович зустрів її на вісім років раніше, він був би врятований. Саме так, – відповів він на її запитання, що ще не прозвучало, – любов непідробна нейтралізує присуху. Але я запізнився. За день до її приходу він сказав, що більше не має потреби в цьому знайомстві, й відмовився зустрічатися з моєю протеже. Навідріз.
– Тому що до нього прийшла Емілія, – діловито кивнула Ковальова. – Та, що була у Михайла при мені, не була Килиною. Вона справді хотіла допомогти йому. Вона була несхожа. І Адріан Михайлович казав, що його дружина була несхожа на себе. Та Прахова й не могла знати, що за якихось півстоліття Лавру буде розграбовано, Успенську висаджено в повітря, і меч загине разом з нею. Віднести меч до Лаври професора попросила Килина…
– Що так, то так, – із кривою посмішкою кинув він. – Прахова була лише жінкою. Такою ж суперечливою і непередбачуваною, як її дочка. Як усі ви… Всім вам приємно бути зображеними на іконі, – впритул подивився він на Марійку, що похмуро зустріла його нічноокий погляд. – І всі ви обожнюєте рятувати чоловіків, яких занапастили. І занапащати їх, рятуючи.
– Я не занапастила! Я врятувала б його! – пристрасно відреагувала Ковальова. – Я була б із ним! Ти ж можеш зробити це! Можеш? – запобігливо заглянула вона в його непроникні очі. – Поверни мені ключ! Чуєш?
– Ні, – грубо рубонув він.
– Вона отруїла йому життя! – завила Марійка. – Все життя він писав її! І першого «Демона»! І другого – того, що бачив його батько, – затрясла вона роздертим альбомом.
– Дивися, він так і написав у листі, «Демон» Михайла був «злою, похітливою, відразливою літньою жінкою»! Михайло знищив його. І портрет Прахової на синьому коні. Але він уже не міг зупинитися… Він зрозумів, що Демон дасть йому ім’я. І всі його демони були – вона! І його «Муза», і «Весна», і «Бузок»… Усі товстоносі, круглоокі, товстогубі. Один і той же образ тисячу разів! Прахова, Прахова, Прахова… Але це не Прахова – це Килина!
– Послухай. – Марійчин Демон нахилився до неї, і несподівано його бездушний голос став шепітким, людяним. – Любов позбавляє людину сил, але не позбавляє волі. Те, що ви називаєте «своїм демоном», – ваш вибір, який ви відмовляєтеся визнати за собою.
– Він намагався! – обурено спростувала Ковальова. – Він написав «Демона поверженого». Він сподівався врятувати свою душу, як Тамара! А в результаті? Втратив розум! І сина… Твоя Килина – диявол. Диявол!
– Тепер уже вона? – посміхнувся він, випростуючись. – Я гадаю, тобі варто зрозуміти головне: Килина не бажала своїй землі зла.
– Адже зла не існує! – передражнила його Ковальова.
– Бо те, що ви називаєте «злом» і «добром», занадто часто міняється місцями, і в 800 му від Різдва злом вважалася віра відьом, і інквізиторів спалили б на вогнищі як людиновбивць і єретиків. І сьогодні ви ставите на п’єдестал царя, а завтра скидаєте його звідти, як символ зла, і ставите на його місце поета, що втілював для царя зло. І розраховуєтеся валютою, за яку вчора саджали у в’язницю на дванадцять років. І вважаєте добром відновлення храмів, які зруйнували, вірячи: це і є добро… І Перун – бог вогню, на місці прадавнього капища якого Володимир побудував перший кам’яний храм, – теж був для когось добром, а Ісус – демоном.
– Бог – демоном? – сіпнулася Марійка.
– Адже Київ був язичницьким Містом, – терпляче пояснив Марійці Демон. – І Килина – спадкоємиця Києвиць, для яких Вогняний Змій був єдино істинним Богом.
– А ти не знаєш, – раптом недоречно прокинувся в Марійці зацікавлений історик, – правда, що Володимир хрестив Русь, тільки щоб одружитися з візантійською царівною Анною? Чи вірна друга версія… – Вона знітилася, не договоривши.
Нічноокий подивився на неї глибоким і довгим поглядом, немов перевіряючи її глибину. І сказав із вкрадливою і капосною напівпосмішкою:
– А якщо я дам тобі відповідь «так», ти визнаєш, що зла і добра немає? І будь яке ваше «добро» – просто «зло» навиворіт?
– Русь хрестили вогнем і мечем, – насупившись, згадала розхожий штамп Марійка.
Але виходило, вогонь і меч – зовсім не метафора…
– «Не мир я вам приніс, але меч» – Ісус сказав правду, – скривджено поморщилася вона, відчуваючи, що її «погано» і «добре» знову змішалися в одне липке місиво.
– Так, – погодився з Богом Демон, – їх хрести обернулися мечами задовго до того, як був викуваний меч Добрині.
– Але навіщо хрест Андрія перекували на меч? – боязко змінила тему вона. – Якщо Змій – це зовсім не змій?
– Саме тому, – серйозно відповів він, – що люди покладалися лише на свою міць і не знали: силу неможливо перемогти силою. Чого варті всі їхні храми і хрести, якщо в їхній душі ще немає тієї самої віри, за яку вони вбивали? І коли за наказом Володимира Добриня викував меч, щоб битися зі Змієм, Марина знала: він приречений. Він загине. А якщо вона допоможе йому перемогти, її Місто втратить колишню силу.
– Чародійка Маринка? Кохана Добрині? – подалася до нього заінтригована Марійка Ковальова.
– Києвиця і його дружина, – шанобливо виправив той. – Язичницька, а не християнська.
– І що, що вона обрала? – несподівано перехопило дух у неї. – Любов? Звичайно, інакше б…
– Ні, – перебив він її непохитно й різко. – Істину.
– Так істина є?
– Істина – посередині, – оголосив він із незрозумілою їй урочистістю.
– Терези? Блакитна «візантійка»! Це – Марина?!
– Так вирішила вона, – уточнив Марійчин Демон. – І чоловік запечатав хрестом прадавню силу. А зверху побудували церкву. І багато інших церков…
– Тому що церкви завжди будують там, де треба перекрити зло, – відрапортувала Марійка.
– Тому що істина подібна до церкви, яка втратить сенс, якщо позбавити її неба, і впаде, якщо відібрати в неї землю, на якій вона стоїть. Навіть церква не може бути без землі…
– А добро без зла?
Марійка з сумнівом торкнулася чола і випнула губу. Вони стояли на неправильному трирогому перехресті, біля стрілки, яка вказувала шлях до могили Лесі Українки, що загубилася в натовпі інших, невідомих, дорога до яких давно поросла травою. І Марійка знову подумала про маленького Саву Врубеля, що так і не став ніким, і не змогла придумати «добро», що пояснило б їй смерть дворічної дитини.
– Ні, це якось неправильно. Так не може бути… Якщо це визнати, як жити? Визнати, що зло має бути? Що воно має право? – знічено сказала вона вголос.
– Що його немає.
– Але ж воно є.
Вона розгублено опустилася на землю біля біломармурового пам’ятника:

Елена Осiевна Гарновичъ. 
Ум. 8 ноября 1916 г. 23 хъ летъ 

Ця дівчина була її ровесницею. Її батьки, певно, плакали так само, як бідолашний Михайло…
– А що відчували б твої, якби ти залишилася в листопаді 1884 року? – звично прочитав її думки він.
– Мої? – Вона не думала про це.
– Наскільки я пам’ятаю ваші хисткі істини, – глузливо вів далі Марійчин Демон, – перелюбство все ще вважається «злом». А ти ось прийшла і спокусила чоловіка нещасної Надії Іванівни Забіли…
– Але Михайлові було зле! – перелякано відхрестилася Марійка. – Вона пішла! Він був сам! У нього помер син! Він би не зміг…
– Так твій «гріх» став «святим»? – вищирився він.
– Ні, не став! – Вона скривджено відвернулась і щільніше притиснула коліна до живота. Вона не думала про свій вчинок у такому контексті, вона хотіла як краще, вона хотіла допомогти…
Її супутник опустився на траву поруч із нею.
– Як дивно, – мовила спроквола Марійка, прикро помовчавши і соромливо засунувши його питання, як ганебні речі, що недоречно випали на підлогу з платної шафи. – Усі казки виявляються правдою, якщо вміти їх читати. «Маринка зрадила Добриню зі Змієм». Логічно – адже з точки зору християн, що складали билини через сотні років, вірність язичництву була зрадою. «Змій викрадав жінок» – означає, що після хрещення киян у Почайні, тобто першої перемоги над Змієм біля Почай річки, коли Добриня помилував його в обмін на обіцянку «не битися довіку», люди, як і раніше, приносили йому людські жертви. І хотіли принести племінницю князя Забаву… А «Добриня, єдиний, хто переміг Іллю», «переміг, але не повергнув, а хрестами з ним обмінявся і став його братом у Христі» – теж алегорія. Ілля – земна сила! Вважають навіть, що його прообразом був сам Перун. Але річ не в цьому, а в тому, що Добриня намагався примирити язичників із вірою. Язичницькі обряди з православними. Купала з Хрестителем. Себе з Мариною…
– Але деякі так і не примирилися.
– Килина. І її бабця. І прапрапра… – зітхнула Ковальова.
– Відтоді багато хто з них бачив сенс життя в тому, щоб повернути колишню могутність, зневаживши православне зло, що поневолило їхнє Місто. І проклинали діда, що зрадив віру своїх батьків, і Марину, що позбавила їх прадавньої сили. Сили занадто величезної, щоб її не бажати.
– Так, звичайно, – зітхнула Марійка знову.
– Те, що ти називаєш «так, звичайно», – саркастично посміхнувся його голос, – ніщо порівняно з тим, що тобі так і не довелося побачити. Той, хто здатен керувати силами землі, тримає в руках світ. Хіба це важко зрозуміти?
Марійка похмуро спробувала зрозуміти, що саме він включає в поняття «земля». І зрозуміла: усе. Воду і повітря, врожай і улов, і вогонь, що вічно горить в її глибині. Той самий, який і послугував прообразом геєни вогненної – пекла.
«Лаз Змія був такий глибокий, що говорили, він іде до самого пекла». 
Дивно, що люди знали про пекло задовго до того, як анатомія землі стала надбанням шкільних підручників.
– Ті, хто ув’язнив істинного владику, побудували безліч перешкод. Але Килина послідовно зруйнувала їх усі, – сказав Демон.
– Кирилівська перестала бути святою, меч було поховано під руїнами Успенської. Вона не передбачила одного: що Прахов покаже його Віктору Васнецову, – задумливо підсумувала Ковальова.
– І що у Віктора Михайловича вистачить сил пересилити її, – закінчив він.
– Зажди, – не зрозуміла вона. – Хочеш сказати, і Васнецов? Вона була в нього? Вона і його? Теж? Присухою?
– Що ж, – гмикнув він, – і Килина була жінкою…
«Я їй так і сказав. Усе, як є, коли Емілія Львівна мені запропонувала…» 
«Адже вона була відьмою – язичницею! Та хіба не язичництво сама любов? Не та, що до дружини, дітей, вітчизни, а та, що здатна зруйнувати сімейне вогнище, стати над обов’язком і честю» .
Виходить, Віктор Михайлович знав, про що говорив! І недаремно Добриня став його аlter еgo 
«Я хотів би бути таким же міцним у своїй вірі». 
«Адже його Красуня Маринка була, певно, така ж гарна, як і…» 
Прахова!
Прахова!
Прахова!
Тільки сама Прахова тут абсолютно ні до чого.
– Любов позбавляє людину сил, але не позбавляє волі, – повторив Марійчин Демон. – Усі ваші демони живуть лише всередині вас. У них немає своєї сили. І любов, хоч якою б вона була, викидає на берег лише те, що у вас усередині.
– А Мир? Мир Красавицький? – стрепенулася Марійка, вивудивши зі своїх глибин забуте почуття. – Він кинувся під колеса. Значить…
– Значить, – спокійно погодився її співрозмовник. – Значить, у глибині душі він боявся, що стане колишнім.
– І вб’є мене. І, щоб не вбити… Він не був таким уже поганим?
Демон демонстративно скривився.
– Так, так, я знаю, – зачастила Марійка. – Але ти? Чому ти не зупинив Килину раніше? Ти все знав! Ти знав усе ще сто років тому. Чому ти не зупинив її нині, до того як вона погубила Мира?! Змусила його Риту, дядька Миколу… А ще – Савочку! Всього два рочки… Він же не винен, що його батько…
– Був божевільним.
– Ні!
– Ти однаково вичитаєш це в одній зі своїх книг, – примирливо сказав їй Демон. – Дід Михайла Олександровича по батькові – алкоголік, дід по матері – маніяк. Сава Врубель народився з «заячою губою». Він був приречений…
– Він був живий до того, як приїхав до Києва! – заремствувала вона. – І я більше не вірю у випадкові збіги!
– О, так, Ясна Києвице, – вдоволено всміхнувся він. – І не буває випадковою ні афіша, що промайнула за вікном твоєї машини. Ні кругляк, що потрапив під ноги. Ні камінь, що раптом упав на того, хто спробував образити тебе. Ні балкон, ні втрачений ключ, ні стеля, що обвалилася на голову.
– Камінь упав на Смугастого, – спробувала зрозуміти його Києвиця, – коли він мене… А стеля? Стеля обвалилася на Килину!
– Бо ніхто не в змозі забрати життя Києвиці всупереч її волі. Навіть коли вона порушила грань світлом і пітьмою. Цього не може зробити ніхто, крім…
– Крім? – заворожено підхопила Марійка.
– Але боюся, – спохмурнів Марійчин Демон, – якщо я дам тобі відповідь, ти не зможеш любити того, кого мусиш любити більше свого життя.
– То чи не себе ти маєш на увазі? – поцікавилася вона зі злим і нервовим сарказмом.
– Ні, – холодно відкинув він її любов. – Я говорю про твого Батька. Твоє Місто. Місто, яке привело вас на Андріївський узвіз. І захищало тебе, коли тобі загрожувала біда. І говорило з тобою. Хоч ти і не слухала його…
– Килину вбило Місто? – почула і похолола Марійка. – Наше Місто? Київ? І Мира? Він посковзнувся! – забелькотала вона. – Він випив присуху, коли зі стелі впала крупа! Так це… Місто? Місто – живе?
– Батько рятував тебе, – повчально мовив Демон. – Якби не він, ти була б уже мертва. Ти сама розповіла про страшний обряд. Про те, чому Килина мусила стати третьою. Третьою має бути Києвиця! А хто ще ідеально відповідав цій ролі? Хто у відповідь на «Вона помре заради мене» відповів «Помру», підтвердивши свою волю? Найбільше я боявся твоєї любові до нього. Любові, схильної давати надто багато обіцянок. Але, на щастя, твоєї любові боявся не лише я…
– Любов? Ключ? – збожеволіла Марійка. – Місто забрало у мене ключ!
– Батько не міг віддати тебе чоловікові, – суворо сказав він. – Києвиці належать лише своєму Місту. І твоє Місто потребувало твоєї допомоги.
– Воно забрало в Михайла єдину дитину? Як кару за…
– Ти знаєш сама, – вагомо присік Марійчин Демон, – те, що сталося сьогодні, – сталося з його вини!
– Але якби воно дозволило мені залишитися, нічого б не сталося! Ні чо го, – карбувала вона по складах. – І того, що сьогодні, – теж! Київ не загинув! За що ж тоді? Так страшно? Сина, голос дружини…
– Життя.
– Життя? – обмерла Ковальова.
– Але ти попросила, щоб Батько залишив йому його, – мовив повагом нічноокий. – І Батько віддав його тобі. Він вилікується. І житиме. Демон покине його. Але і геній покине теж…
Марійка поспішно розгорнула понівечений альбом, перевіряючи слова, що прозвучали, за неспростовною датою життя і смерті: «1856–1910» – Михайло проживе ще сім років!
– Тому, що ти любиш його, – сказав Демон.
– Тому, що я… – Марійка занила.
«Проживе…» – було добре.
А перелюбство – дуже погано!
Геній – добро, а демон – зло.
Зло – присуха вийняла добро з Мира. А Місто вбило Мира, бажаючи їй добра. Так само як і Килина, вбиваючи людей, бажала добра Місту, що вбило її, бо його «добро» вже не збігалося з «добром» його Києвиці.
– Не знаю, чи зрозумієш ти зараз і чи зрозумієш коли небудь. Але віднині ви троє обрані стояти між світлом і пітьмою, знаючи, що у світі немає іншої істини, окрім Рівноваги, – заговорив Демон, і в його інтонаціях Марійці почулося скорботне співчуття.
– Ключ… – упала на коліна вона. – Віддай мені ключ заради… Я не знаю, заради чого! Просто віддай. Тому що інакше… Я спалю це Місто! Я ніколи не прощу! Просто не зможу. Чуєш, – заголосила вона, блукаючи очима у кронах кладовищенських дерев. – Я ніколи не прощу тобі смерті Сави! І того, що ти розлучив нас. Що тобі було плювати на мене!
– Ясна Києвице, про що ти просиш? – зверхньо спитав її Демон. – Ключ від листопада 1884 го? Чи життя дитини?
– Але… Вона зів’яла.
Раптом усвідомивши: бажаючи виправити УСЕ, що було для неї двома подіями одного дня, вона збиралася виправити перше, що їй вдасться виправити, не замислюючись: другого – не буде! Бо коли вона залишиться з ним – осінньої зими 1884 го, – замінивши ту, що запізнилася на день і вісім років Надію Забілу, не буде у них ніякого сина Сави, а коли поверне їм любого сина Саву – нікуди буде повертатися самій.
«Але якщо сина не буде, яка різниця, що він помре? Тобто він і не помре тому, що його не буде! У нас із Михайликом будуть зовсім інші діти».
Але…
Біда була в тому, що Сава – був. Був уже. І те, що було три години тому, більше не могло стати абстрактним майбутнім у шоколадній кав’ярні Семадені. А «інші діти» були невтішною абстракцією. У Михайла вже був син. І він помер. І це було неправильно, несправедливо… Це було «погано».
– Сина, – ледве чутно сказала вона.
– Чи ключ?
– Тато й мама, вони ж збожеволіють… – жалібно забубоніла Марійка.
– Сина чи ключ?
– Михайло ж любив свою дружину і був щасливий із нею. А коли не був… Він вибрав сам. Він став генієм, – майже заплакала вона, розуміючи вже, що її рішення було визначене наперед, а питання про вибір – риторичне.
Той, хто забрав у неї ключ, знав, кого вона обере.
– А Сава нічого не вибирав. Він не винен. його смерть незаслужена!
– Смерті немає, – нагадав Демон стомлено. – Її не існує. У природі.
– А це тоді що? – махнула рукою вона у бік біломармурової Елены Осiевны Гарновичъ. 
– Це ваш егоїзм, ваш страх і нікчемність, – з гідністю мовив він. – Ви занадто дорожите своїм «Я». І будуєте пам’ятники, щоб зберегти бодай пам’ять про нього, і плачете, коли їх рівняють із землею, тому що немає нічого страшнішого для вашої гордині, ніж думка, що ви станете поживою для черв’яків. Але Килина усвідомила істину… Істинна гординя – в упокоренні!
– Це істина? – збентежилася Марійка.
– Уроборос, – потягнувся він до її шиї. – Змія, що пожирає власний хвіст! Символ безсмертя природи, яка завжди породжує себе сама, вбиває і відроджує знову. Бо все в ній урівноважено. І все єдине, і не смерть – стати землею, черв’яком, вогнем. Ви самі відділяєте себе від Великої Матері. Ви придумали смерть, адже безсмертя нижче за вашу гідність!
«…і трава – я!» – промайнуло в голові.
– Тільки Килина стала силою. Вогнем, – мовила повагом вона з докірливою, неприязною повагою. – А ким став маленький Сава Врубель? Черв’яком, якого з’їла риба, рибою, яку з’їла людина? «Гілкою», з якої вирізали «сопілку»? – покосилася вона на стрілку до могили Лесі Українки, яка, на відміну від своєї Мавки, стала зовсім не «сопілкою», а Пам’ятником! – Ні, не втішає. – Вона стомлено прикрила очі долонею і похитала головою. – Людське життя – це людське життя. І Місто забрало життя в його дитини…
– Воно забрало, – серйозно кивнув Демон. – А що вирішиш ти? Ти залишиш його дитині життя?
– Його дитині? – перепитала Марійка знервовано. – Саві Врубелю? Так я можу?
– Саві Врубелю, якщо на те Ваша воля, – опустив голову Марійчин Демон.
– Ти покажеш мені його могилу? – схопилася на ноги вона.
– Навіщо шукати під землею те, що живе на землі?
– Його син живий? – не повірила Марійка.
– Його і твій.
– Мамо! – зрозуміла вона нарешті. – Але я не можу. Я… Що я мамі скажу?! Що я вагітна від… Покійного? Та звідки ти взагалі?.. О о о о…
Марійка швидко витягла з кишені дзеркало і, наблизивши його до очей, побачила у глибині своїх зіниць два вогняно червоні спалахи.

Легенда про моє місто

Насправді ніхто навіть не знає, скільки Києву років!
Це був перший удар, який оглушив мене, варто було мені зануритися в історію Міста. Я пам’ятаю: в епоху мого дитинства Київ із пафосом відзначав 1500 річчя. І зізнаюся: навіть не підозрювала тоді, що ця підозріло кругла дата передує таким собі обтічним формулюванням «прийнято вважати» і що на отих «прийнято вважати» будується вся історія, що витікає, на перевірку, лише з нескінченних версій.
Згідно з реальними археологічними свідченнями – Києву 6000 років. Але інші доводять: усього 1300. Треті вважають його ровесником Христа. Позаяк у реальності ніхто не знає, в який момент поселення «прийнято вважати» містом! Вважається: перше Місто заснував Кий. Але ніхто не знає напевно, чи був він насправді («прийнято вважати», що був). Ким він був: князем чи перевізником через Дніпро – теж не знає ніхто («прийнято вважати», що князем). Єдине реальне свідчення про Кия – «Повість минулих літ» Нестора літописця. Але ніхто не знає, якими свідченнями користувався Нестор («прийнято вважати», що їх утрачено). А сам він, живучи («прийнято вважати») 1106 року, реальним свідком аж ніяк не був, тим більше що інші вважають: жив він іще на п’ятсот років пізніше!
Та і взагалі, про яку реальність можна говорити в питаннях тисячолітньої давності, якщо цілком реальні свідки столітньої давності брешуть і перебріхують один одного? Цілком матеріальні таблички, які висять нині на будинках Васнецова і Врубеля, брешуть нам просто в обличчя. А цілком нинішні історики тільки те й роблять, що сперечаються між собою, й історія багаторазово перекроюється в тебе на очах по фігурі нового часу.
І коли твоя голова розбухає від першої, сто першої, тисячної версії, ти раптом приголомшено прозріваєш: історія – просто казка!
Офіційна казка для дорослих, яку прийнято заучувати в школі як реальну науку. Але вона не більше наука, ніж алхімія!
І скоріше за все, записана чи переписана із загублених рукописів, сага про Кия та його братів – така ж легенда, як Київський Змій Кирилівських печер. Як п’ять Лисих Гір Києва, куди злітаються всі слов’янські відьми святкувати шабаш на Івана Купала (який, як і раніше, «прийнято вважати» святом літнього сонцестояння, хоча це спростовують усі реальні календарі). І тисячі версій і свідчень, помилок і огріхів – лише тисячі легенд Великого Міста, з яких кожне з нас має право вибирати те, що припало до душі й відповідає твоїй мрії. Перекроювати їх по фігурі твоїх ідеалів. І розгадувати таємниці, які давно вже не можна розгадати, керуючись тільки своєю вірою у Свій Київ!
І нехай спина Володимира на Володимирській гірці покривається неспростовно реальною зеленню. Що з того, якщо я хочу, щоб він назавжди залишився «чавунним Володимиром» із роману Булгакова! Нехай мій Мишко Врубель живе в будинку біля сходинок Андріївської церкви на два роки раніше, ніж оселився там реальний Михайло. Що з того, коли разом зі мною бреше і табличка на 14 му будинку, яка раз і назавжди зберегла цю легенду, як письмена на скрижалях! І хоча з Олексіївського острова, названого на честь легендарного попівського сина Альоші, неможливо потрапити на міст Метро, а за огорожею Кирилівської церкви не варто шукати люк у печери…
Як писав у своїх мемуарах Конан Дойл:
Одного дня редактор зробив позначку: «В цьому місці немає другої залізничної колії», – на що я відповів: «А у мене вона є!» 
Адже це Моя легенда про Моє і тільки Моє Місто!

Лада Лузіна 
