Консульська вежа
Савченко Віктор



1

Сутінки крупчастим туманом котилися з гір на південне місто, і від цього воно здавалося схожим на квартиру з низенькою стелею. Вулицею Франкліна Рузвельта йшов собі чоловік. Чоловіка не хвилювала барвиста, а в цей сутінковий час дещо таємнича південна рослинність. Він з сумом поглядав на викінчені форми зарубіжних авто, на засмаглі ноги жінок у зухвало коротеньких спідничках.
 У цей останній вечір відпустки Рабчук Овсій Мартинович дійшов висновку, що за своє сорокарічне існування нічого путнього так і не бачив у житті. Його робота нудна, квартира позбавлена комфорту, дружина — лише деталь кухні. Збирався у відпустку, готував себе до шаленого роману зі смаглявою південкою, навіть бачив кінець цього роману: вона проводжає його на поїзд, і в обох сльози, потім пекучі поцілунки і відчай в її очах, коли він скочить на підніжку уявного вагона... Не було смаглявої південки, не було поцілунків, які б знуртували кров, не схуд від кохання; навпаки, кругленьке черевце ще більше спухло від рясної їжі. Тепер він дибав пістрявою вулицею і кожну гарненьку брунатку сприймав, як власну образу.
 Зараз він зайде в «Ореанду» і замовить таких напоїв і наїдків! Нехай пам’ять зафіксує світлою плямою хоч ці кілька годин, проведених у солідному ресторані серед строкатої мовної мішанини.
 Зала була переповнена, і Овсій Мартинович тільки випадково угледів під лапатою пальмою столик па дві персони, за яким самітньо сидів кремезний чолов’яга. Попрямував до нього. По сусідству вуркотіло двоє. Мови їхньої Рабчук не розібрав, але зовнішні ознаки як от: смугастий двобортний піджак закордонного крою на чоловікові, не зважаючи на спеку, стрічка замість краватки, а також пістрява блузка дівчини, також незвичного для цих місць фасону, свідчили про те, що то були іноземці. Чоловік безперервно цілував своїй подрузі пальці — худі та прозорі, неначе воскові. Був він десь одного віку з Рабчуком, мав худорляве обличчя з молочно-білими плямами альбіноса на шиї. Овсій Мартинович прикинув подумки, що дівчина хоч і худенька, як на його смак, проте досить принадна, до того ж удвічі молодша від свого супутника. «Я казав і казатиму, — майнуло в голові,— що не вік і не статура визначають ставлення до нас жінок... Гроші, біс його вхопи! Дайте мені гроші і я закохаю в себе найкращу дівчину Чорноморського узбережжя».
 Кремезний чоловік з гладенькою лисиною, що сидів за столиком, до якого підсів Рабчук, спочатку не зацікавив Овсія Мартиновича. Мабуть, тому, що скидався на сільського механізатора — мав коричневе, як випалена макітра, обличчя, з крутим, неначе ручка від цієї ж макітри, носом. Рабчук так би й продовжував ігнорувати свого сусіду, коли б не помітив дещо дивне — той нічого не пив.
 — Ну, ще салат із креветок та пляшку коньяку «Одеса»,— продиктував на закінчення офіціантові Овсій Мартинович.
 Іноземці, помітивши нерозкорковану пляшку, зглянулись між собою, і в кожного з’явилась іронічна посмішка, мовляв: чули, чули про ваші здібності. Пляшка коньяку на одного...
 Овсій Мартинович розлив у два келишки, один поставив перед сусідом.
 — Шановний, сухий закон у курортному місті... Це, знаєте, блюзнірство. Давайте познайомимось — та по маленькій...
 Чоловік підвівся — немов гора встала — і, вхопивши біленьку руку Рабчука, своєю грубою, вкритою густим чорним волоссям, кілька разів трусонув, блиснувши перламутром зубів.
 — Багато подяка... Але Коран не дозволять горілка... Сейлемез Джебриїл.
 — Правильно каже Коран,— по миті здивування хмикнув Рабчук,— горілка — ворог будь якого суспільства, але ми питимемо коньяк. Про нього у вашому Корані здається нічого не сказано.
 Чоловік лукаво закотив білки, пробурмотів щось незрозуміле. Тепер він уже не нагадував працівника сільського господарства, а в уяві Рабчука перетворився на казкового джина — мав високу маківку і низький лоб, який закінчувався густими бровами-стріхами. Одразу ж і прізвисько дав йому — Джин. Повагавшись якусь мить, Джин блиснув сліпучими, мов лезо ятагана, зубами, взяв чарку. Виплеснув у рот ніби з наперстка.
 — Достойний має рація. В Корані про коньяк нічого не сказано, — в його гучному голосі вчувалася мідь труби архангела Гавриїла.
 Після другої розговорилися, і Джин повідав, що він історик із Туреччини, перебуває тут як турист, хоча має дещо незвичайну місію. Майже місяць блукав по історичних музеях України, шукав реліквію однієї впливової турецької особи. Ця реліквія — пістоль, який дістався, як трофей, кошовому Запорізької Січі Іванові Сірку в 1674 році, коли на Січ напала Кримська Орда і 1500 яничарів. Дістався пістоль від полоненого аги, а тому подарував його сам султан Магомет IV на знак великої прихильності.
 — Я, — казав історик, — відкопав у національний архів Туреччина давній пергамент, у якому свідчиться, що пістоль той мала величезна вартість, бо був зроблений найвидатнішим тогочасним зброярем із червоного золота та елєктра, інкрустований величезними, в десять-п’ятнадцять каратів діамантами... Впливова особа — дуже багата, але не досить родовита — придбала той пергамент і зараз потребує знати, чи існує пістоль.
 — А коли й існує, то хто ж його віддасть... — здивувався Рабчук. — Закон охороняє історичні цінності...
 — Нам не обов’язково мати пістоль, нам треба знати, де він є. Але якщо хтось буде нам продати, стане дуже багата людина, — з-під сивіючих брів-стріх ніби вилетіли два кажани і вчепилися в ріденькі кучері Овсія Мартиновича. — Ой, як багата!
 Рабчук глипнув на альбіноса, на його чарівну подругу. Іноземець більше не цілував тоненьких пальчиків, вони з подругою обернулися до естради, слухали музику. «Двісті баксів місячної платні... Хіба це гроші? Сльози. В закордонну подорож на них не поїхати, навіть одному...» — захмеліло думав. Овсій Мартинович чомусь вирішив, що ті двоє за сусіднім столом — англійці.
 Після третьої турок почав хвалитися, як спритно він виростив генеалогічне дерево впливової особи, котра в минулому лише гендлювала імпортним крамом, а зараз має контрольні пакети акцій і посідає одне з чільних місць в нафтовій компанії.
 — Джебриїл, Джебриїл... Як це по-нашому? ГавриЇл? — протяг Рабчук, поклавши руку на велетенське плече.— Ти ще довго тут мешкатимеш, брате Гавриле?
 Турок теж сп’янів, і з його горла вистрибували калічені шматки слів, які Овсій Мартннович ледь устигав складати в речення. Так, він тут, у готелі «Ореанда», житиме ще тижнів зо три...
 Далеко за північ з ресторану «Ореанда» вийшло двоє. Один велетенський чолов’яга з гладеньким черепом, на якому вилискували краплини поту, тримав під руку середнього на зріст чоловіка з кругленьким черевцем. Здоровань увіпхнув приятеля в таксі, а сам, хитаючись, поплентався до готелю.

2 

«Так, це не південь... — блимав очима Овсій Мартинович. — Он хоч би та, в коротенькій ситцевій сукенці, з підведеними очима. Хоч і стрункі ніжки, а хвилювання не викликають, бо білі, немов сметана. А повези її на кілька тижнів у Крим, дай посмажитись на сонечку — не гірше буде від тієї англійки...» Він дещо здивувався, помітивши, що дівчина завернула до історичного музею.
 Рабчук теж подався слідом. Узяв квиток.
 У музеї було незвично тихо. Обійшов одну, дві, три, обійшов усі зали, але блондинка ніби випарувалася. Він міг би покинути музей, але на вулиці стояла шалена пообідня спека, а тут, як у метро. Знічев’я длубав поглядом деякі експонати. Увагу привернула величезна порцелянова ваза з дивним китайським розписом, далі — щити і списи дикунів Нової Гвінеї, була навіть єгипетська мумія. Рабчук переходив від одного експоната до іншого, поступово захоплювався, бо бачив такі дива, які йому й не снились. У сусідній залі були речі козацького побуту, від карафи з-під оковитої аж до чумацького воза. Перейшов до іншої зали, де виставлено зброю. Ковзнув байдужим поглядом по шаблях, рушницях, гаківницях... Раптом його немов шарпнуло струмом. В одній із вітрин під склом лежав золотий пістоль. Сумніву не могло бути, це той самий пістоль, про якого розповідав Джин. Рабчук бачив чималі діаманти, котрими інкрустоване золоте руків’я, навіть насічку з арабських літер на дулі. Поряд лежала невелика дощечка, на якій крім номера експоната, було занотовано, що це зброя кошового Запорізької Січі Івана Сірка і що вона подарована музею нащадками великого полководця. Стояв рік і число.
 До зали зайшов гурт молодих людей; серед них ота, завдяки якій він зараз тут стоїть. Дівчина тицькала указкою то в один, то в інший експонат, щось тихо пояснювала. Зараз вона була в окулярах, і Рабчукові здалося, що дівчина насадила їх на гарненького носика тільки задля солідності, бо сама поглядала поверх скелець. Вона говорила безбарвно, немов давала довідку на вокзалі, а ті, що питали, робили це, ніби натискали відповідну кнопку на довідковому автоматі.
 Нарешті черга дійшла до експоната під склом. Блондинка без передиху висипала все, що було на табличці, додала від себе, що пістоль той дістався кошовому в 1674 році, при битві під час нападу на Січ Кримської Орди вкупі з яничарами і що перед тим він належав одній наближеній до султана Магомета IV особі.
 Пообідня спека минала. Овсію Мартиновичу, який щойно покинув музей, закортіло підійти до найближчого лотка та випити гранчак сухого. Без передиху, щоб від холоду аж зуби зціпило... Тим часом думка про Джина та пістоль не давала йому спокою. Нарешті, вирішив твердо: «Треба написати Гаврилові в «Ореанду».

«Хай їй біс, — подумав Овсій Мартинович про свою дружину. — Не встигнеш перехилити чарчину, як зчиняє такий калабалик! Почекай же, я тобі віддячу!»
 Думка про помсту повернула добрий настрій, і він навіть посміхнувся, чим немало здивував головного бухгалтера, що сиділа в його кабінеті і вголос читала звіт... Різкий телефонний дзвінок обірвав монотонне читання сивої бухгалтерки.
 — Що там таке? Зніміть трубку, — попрохав жінку, бо сам сидів з іншого боку письмового столу.
 — Вас викликають на міжміську телефонну розмову. На лінії Львів, — підсунула апарат.
 — Слухаю. Так, він самий... Нове обладнання? То висилайте... Що? Потрібна моя присутність? Недоречно, дуже недоречно... Зараз у нас звіт. А-а-а... Ну, гаразд, гаразд, приїду, — поклав трубку. — Треба їхати, бо знову з-під рук вихоплять.
 ...Дебела секретарка заходила поволі, немов витискаючи собою повітря з тісного кабінету.
 — Лідусю, пошли на залізничний вокзал когось із дівчат, нехай візьмуть квиток на Львів. На сьогодні. Ось гроші.
 — Знову у відрядження? — в чорних очах секретарки був докір.

3

Лунко клацає будильник у передсвітанковій тиші. Головач підвівся від столу, окинув поглядом книжки, списані папери, що в безладді скупчилися на зеленому обрусі. Сьогодні він подолав найскладніше — розділ оптики. А зараз спати, довго спати, аж до полудня.
 Його холостяцька кімната на другому поверсі наскрізь просмерділа тютюном і дешевим одеколоном, та саме цей запах, можливо, і створював певний затишок.
 Зиркнув у люстро. На нього дивився передчасно постарілий молодий чоловік із жовтим обличчям, під очима ніби хто підмалював чорнилом. В зіницях того чоловіка причаївя сон.
 П’ята ранку. Крізь відчинене навстіж вікно влетів барвистий метелик, сів під нічником, склавши крильця вітрилом. Головач прислухався. Тишу шарпало якесь туркотіння. Сплячою вулицею мчало авто. По хвилі воно вже стояло біля його вікна.
 — Петре, швидше збирайся. Термінова справа,— почувся знайомий голос ізнадвору.
 «Матері його біс! Добре, що хоч не встиг погасити світло, а то знову турбували б сусідів».
 Петра трусило на задньому сидінні відкритого газика, який сірим привидом мчав порожньою вулицею. В деяких вікнах кам’яниць уже світилося. Прохолода змила рештки сонливості. Він думав про те, що років через три все ж отримає диплом інженера і піде працювати, як усі люди, замість того, щоб копирсатися в «суспільних покидьках». Він зробить так, як воліла його мати — вчителька з Берислава. Правда, цей диплом коштує надто дорого. Нерви ось уже три роки постійно напружені. Йому майже тридцять. Безслідно минає «золотий вік». А що він узяв від того «золотого віку»?
 — Чого ж ти не питаєш, що за справа? — обірвав думки колега-лейтенант, який сидів поруч із шофером.
 — Скажеш.
 Цьому смаглявому парубкові живеться простіше. Робота в кримінальному розшуку — його покликання. «Золотий вік» від нього не втече.
 — Музей пограбували,— мовив лейтенант, не повертаючи голови.
 «Пограбували музей. Кому треба було грабувати музей. Досі грабували квартири, магазини, кіоски — робота переважно підлітків, грабували комори і навіть бази, але музей...»
 Скрип гальмів розкраяв передсвітанкову тишу. В загорожі біля одноповерхового будинку музею походжало кілька міліціонерів із собакою та дідусь-сторож. Незважаючи на літню пору, він був у ватяній камізельці.
 — Я саме робив обхід, коли бачу, перескочило через загорожу і — ну в ту вузеньку вуличку. А там темно, жодного ліхтаря... — сторож запевняв, що це сталося, може, з півгодини тому, не пізніше.
 Головач підняв шматок скла, на якому вже встигли сконденсуватися чималі краплини роси. «Старий бреше, пограбування відбулося десь о першій-другій годині ночі. Грати перепиляні рівно — злочинець працював спокійно, не боючись бути сполоханим, отже міг бути ще хтось, хто| сповістив би про небезпеку. Він був нівроку собі, бо щоб! зігнути такі товстелезні дроти, потрібна воляча сила...»
 Сутінки повільно танули. Вже чулися співи пташок. Привезли директора музею — чоловіка років п’ятдесяти з густим сивіючим волоссям. Він був без піджака і щулився від ранкової свіжості, сонливо глипаючи на покручені грати. Під ногами хруснуло скло і той хрускіт ніби навернув його до дійсності.
 — Ай-яй-яй... І треба ж таке! — немов питав поради у! Петра.
 Рухи директора, коли той стромляв і повертав ключ, здавалися Головачеві надто повільними. Він відчував внутрішнє тремтіння, що з’являлося завжди, як приступав де справи. Від недавнього настрою не лишилося й сліду.
 В музеї стояло законсервоване денне повітря — тепле і трохи чадне.
 Директор підбіг до потрощеної вітрини, зазирнув у середину.
 — Викрали пістоль! — видихнув розпачливо.
 — Огляньте з товаришем усі зали, — наказав Головач лейтенантові, який розглядав шматок скла, намагаючись знайти на ньому відбитки пальців.
 «Зброя кошового Запорізької Січі Івана Сірка...— читаї Головач біленьку табличку з номером експоната.— Пода’ рована нащадками славетного полководця. 1928 рік 26 серпня». За скупою нотаткою Петро побачив сатанинський погляд чорних очей Сірка, що дивилися на нього колись із картини Рєпіна, ніби з того світу. Більше шістдесяти баталій і жодної поразки...
 — Все інше ціле,— доповів лейтенант.
 Головач зміряв допитливим поглядом директора.
 — Ви маєте цілковиту певність, що більше нічого не викрадено? — запитав.
 — Цілком певен. Нічого більше не зникло... Але цей експонат!
 — Пістоль, крім історичної цінності, був ще й коштовною річчю?
 — Так, це дуже дорога річ. Досить сказати, що одних тільки діамантів, якими інкрустоване руків’я, тринадцять, саме ж руків’я — золоте.
 — А хто ці люди, що подарували пістоль?— Головач кивнув на табличку. — Тут написано «1928 рік». Вони зараз живі?
 — Покійний професор Терницький розповідав, що це була сім’я бідаків з-під Нікополя. Пістоль у них переходив із роду в рід, як реліквія. Чи живі вони зараз — невідомо.
 — Ваші співробітники не помічали, щоб хтось із відвідувачів надто цікавився експонатом? —це запитав лейтенант.
 — Треба поговорити з самими співробітниками. Мені про це ніхто не доповідав.
 Головач залишив лейтенанта в музеї, а сам наздогнав двох міліціонерів з собакою. Собака пробіг щось із два квартали й безпорадно підвів голову, заворушив носом, ніби хотів зловити загублений слід у повітрі. Поблизу не було ні тролейбусної, ані трамвайної колії. Злочинець міг ускочити тільки в авто або видертись на акацію. «Не виключено, що злодій скористався авто. Це ж найпростіше — викликати по телефону таксі на ріг вулиць Лесі Українки та Калинової і попрохати водія п’ятьдесять хвилин зачекати».
 Петро подався до таксопарку... Топтався біля воріт, очікуючи на чергову машину, що мала повертатися з нічної зміни. Досі він чув одну І ту ж саму відповідь: «Ні, я там не бував». Йому вже уривався терпець, коли з-за рогу виповзла зелена «Волга». Поки вахтерка підіймала шлагбаум, він підійшов до віконця авто, торкнувся плеча шофера.
 — Приятелю, тобі не доводилося бути десь між першою та другою ночі на вулиці Лесі Українки?
 На Петра сторожко дивилися червоні від безсоння очі. Водій бачив міліційну форму і прикидав, щоб він міг такого накоїти.
 — Так, я там був... — неначе запитував: ну і що ж? Позаду посигналили. Водій, кинувши «почекайте», проїхав повз піднятий шлагбаум.
 — А в чому річ? 
 Із авто вискочив середній на зріст молодий чоловік, чимось схожий на колегу-лейтенанта: пухкеньке смагляве обличчя, вигорілий чуб, зеленкуваті очі. Позирав на Головача вже без застороги, скоріше з цікавістю.
 — Ти не підбирав людини на розі вулиць Лесі Українки та Калинової? — Вони були майже однолітки, і Головач дозволив собі це «тикання».
 — Доводилось. Чоловік якийсь.
 — І куди ти його одвіз?
 — Я не пам’ятаю назви тієї вулиці. Ще й місяця не працюю на таксі.
 — А зараз міг би нам показати те місце?
 — Чому ж ні... Але я’мушу здати спочатку зміну.

...Таксист покосився на собаку, відсунувся на сидінні далі.
 — Він мав при собі пакунок якийсь, абощо? — запитав Головач.
 — Здається, портфель... Хоча ні. Валізка, маленька чорна валізка, — і до водія: — їдьте на центральну і повертайте праворуч.
 — А який він із себе?
 — Та темно ж було...
 — Розумію. Слухай, а ти не звернув уваги на його зріст, ну там статуру?
 — Здається, статурою він був кощавий, трохи вищий за середній зріст. Спочатку наказав відвезти його до площі Островського, а потім, біля магазина «Смерічка», передумав і звелів їхати прямо. Ми повернули у вуличку, що навпроти автовокзалу. То навіть не вуличка, а провулок.
 — Це провулок Грінченка,— озвався водій.— Одним краєм він виходить на автовокзал, другим — на залізничний...
 — А коли вернутись і пройти триста метрів назад, то опинишся на зупинці тридцять другого номера автобуса, який курсує до аеропорту, — мовив Головач. Про себе подумав: «Отже, маємо справу не з таким собі пересічним пройдисвітом. Мабуть, добре варить кебета.» — Вгадай тепер, на який він автобус, літак чи поїзд сів...
 — І чи взагалі він скористався якимось із цього транспорту, — додав таксист. І, вловивши на собі запитальний погляд Петра, пояснив: — Висівши з таксі, він міг любісінько податися додому, досипати решту ночі.
 — Це теж не виключено, — сказав Головач, обмацуючи своє підборіддя, яке було вкрите цупкою щетиною.

4

Тісне фойє музею, крім великих вхідних, мало ще троє дверей: праворуч низенькі двері з табличкою «директор», поряд з ними високі вихідні з залів, і ліворуч такі ж високі вхідні двері до залів музею. Старовинний годинник завбільшки з платяну шафу, що стояв біля вхідних дверей, нагадував відвідувачам, що час — величина не безмежна. Літня касир-білетерка, яку щойно привезли до музею, здивовано кліпала то на розгубленого директора, то на міліціонерів. Вона не поспішала відповідати на запитання Головача, аж поки не вмостилася біля письмового столу між годинником та вхідними дверима.
 — Одного такого чоловіка я бачила, — вона так шепелявила, що коли б не міцні рівні зуби, здавалося, випав би язик.— Чому я звернула на нього увагу? Бо він був єдиний, хто позавчора з’явився одразу по відкритті музею. Під пахвою тримав якийсь згорток — ніби кілька бутербродів у газету замотані. А потім я почула, як він шелестить газетою. Підвелась від столу і заглянула в залу, — вона показала, як це робила. — Дивлюся, дістає з газети фотоапарат, а газету згортає і кладе в кишеню.
 — Що він фотографував? — у голосі Головача вчулося нетерпіння.
 — Та отой же наган козацький.
 — Чого ж ви, Варваро Панкратівно, йому не заборонили? — з докором запитав директор.
 — Це моя вина, моя. Я хтіла йому сказати, коли лихий приніс якусь школу. Десь із півсотні дітей.
 — Він довго був у музеї? — запитав Головач.
 — Та ні. Я щойно порахувала школярів, їх було сорок вісім і два вчителя, коли дивлюсь, а той чоловік виходить з вихідних дверей із тим же згортком при боці.
 — Раніше ви цього відвідувача ніколи не бачили?
 — Та в тому-то й річ, що я його вже десь бачила.
 — Який він із себе?
 — Худорлявий, високий, у сірому костюмі. Стривайте... Здається, пригадала. Я бачила його в кафе «Вертута». Я туди інколи заходжу пообідати. Він пив міцний чай. У мене, знаєте, серце хворе, і я лякаюся, коли бачу, що люди себе гублять.
 — І часто ви його там бачили? — Петро стомлено обіперся на одвірки.
 — Та, мабуть, разів зо три.
 — І кожного разу він пив чай? Не пригадую.
 — А які ще прикмети ви могли б назвати?
 — Та ніяких. Ви запитаєте, чого я запам’ятала того чоловіка? Повторюю, тому, що він пив міцний чай, а в мене хворе серце.
 «Чисто жіноча спостережливість», — подумав Петро.
 — Скільки йому приблизно років?
 — Та десь тридцять п’ять — тридцять вісім...
 — Ну, гаразд. Спасибі й на цьому. Фігурні стрілки на годинникові-шафі показували восьму. На вулиці вже був час «пік». Повз музей проносились напаковані людьми автобуси, тролейбуси, все шелестіло шинами, верещало гальмами, чаділо, виблискувало склом, хромом, лаком. Сонце вже викотилося на дах Будівельного інституту, здавалося, ось-ось зірветься на бруківку...

Ось і кафе «Вертута». В закапелку, біля буфету, стояла поважна жінка в білому халаті, як виявилося, завідуюча.
 — У мене є до вас кілька питань,— звернувся Петро до неї. — Маєте час?
 — Будь ласка,— приязно мовила жінка.
 — Але перед тим я волів би випити склянку чаю.
 — Сідайте до столу, я зараз...— вона зникла за дверима на кухню.
 По хвилі повернулася з тацею, на якій стояло дві склянки чаю та блюдце з печивом. Одну склянку вона поставила перед Головачем, іншу — на середині столу, мовляв: коли замало буде однієї, вип’єш обидві. Погляд спрямованих на Головача карих очей, здавалося, казав: так я вас слухаю.
 Петро ковтнув чаю, обережно, щоб не обпектися. Чай був свіжозаварений, пахучий, у міру міцний. Він підніс склянку навпроти вікна, уважно розглядаючи колір рідини.
 — Що це за сорт? — запитав, не відриваючи очей від склянки.
 — Цейлонський наполовину з грузинським, —насторожено мовила завідувачка. Ніби виправдовуючись, додала:
 — І той, і другий коштують однаково — по сорок вісім копійок за пачку, але кожний окремо пити гірше ніж суміш. «А чай, хоч і смачний, але не такий уже й густий, як розписувала білетерка», — подумав Головач.
 — Скажіть, а от якби клієнт замовив v вас міцнішого чаю, йому б подали?
 — Чому ж ні? Звісно. Та в нас іще не було випадку, щоб скаржились на чай. Отака заварка всіх влаштовує.
 — А, може, ви пригадаєте такого клієнта, який би вимагав у офіціанток міцнішого чаю? Хоча, що це я кажу; мабуть, же офіціантки не звітують вам про такі дрібниці...
 Жінка розвела руками, мовляв: ти сам відповів на своє запитання.
 — Чай у вас справді смачний. Ніде кращого не пив,— промовив він, окинувши поглядом кафе.
 Колись тут було не кафе, а така собі пивничка, де можна було випити склянку червоного вина та з’їсти шматок вертути. Зараз розширили по-сучасному вікна — металеві рами, суцільне скло, — поставили кілька порцелянових китайських ваз, на зразок тих, що Петро бачив у музеї, встромили в них сухі гілки акацій, вифарбувані в сріблястий колір. Таким чином від колишнього залишилася сама тільки назва, зміст якої навряд чи знав хтось із обслуги.
 — Бо ніде його не вміють готувати як слід. Здавалося б, проста річ — запарити чай. А от ні. Перекипів окріп — уже не те, запарюватимете в холодному чайнику — теж не те. Чайничок слід підігріти тим же окропом, а потім тільки запарювати... І, думаєте, наші кухарі до цього додумались? Аж ніяк ні. їх навчив наречений однієї нашої офіціантки,—завідувачка оглянулась. — Он вона, попільнички розставляє на столах. Правда, сам він п’є набагато міцніший, аж чорний. Та коли б ми повністю дотримувалися його рецепту, то чай у нас коштував би не чотири копійки, а всі десять... — Раптом жінка похопилась. — Стривайте, а, може, це він вас і цікавить? Клава, звісно, підносить йому чай такий, який він любить.
 — Він часто у вас буває?
 — Та майже щодня.
 — Як його прізвище?
 — Димчук. Іваном звати.
 — А ця офіціантка, Клава, давно у вас працює?
 — Років сім. Це в мене найкраща офіціантка. Розсудлива, серйозна, чесна! — чомусь наголосила на останньому слові.
 — Де вона мешкає?
 — Та знімає в якоїсь старенької кімнату, по вулиці Гоголя. Вони вдвох із семирічною донькою живуть... — помітивши, що Головача це здивувало, пояснила: —Один анциболот — вона тоді ще простувате дівча було, тільки з села приїхала — обдурив її. І от дитина в неї. А з Іваном у них щось серйозне. Він їй минулої осені таку шубу подарував, що ми тут ахнули... йому ось-ось уже мали дати квартиру. Коли б не той прикрий випадок...
 — Який випадок?
 — Та на роботі в нього якесь лихо трапилось. Він працював таксистом...
 — А зараз де працює?
 — Здається, ніде.
 — А який він із себе?
 — Симпатичний, високий, років із тридцять три йому. Ходить у сірому костюмі.
 Головач підвівся, поклав на стіл двадцять копійок.

Десять хвилин вистачило Петрові, щоб з’ясувати адресу колишнього шофера таксопарку Івана Димчука.
 Газик вискочив на вибиту бруківку і запетляв по вузесенькій вуличці. Старі акації ховали одноповерхові будинки зі щільними ставнями. Було сорок хвилин на дев’яту, хмари раптом затулили схід сонця і на дерев’яних парканах засіріла тінь ночі. Тиха вуличка чимось нагадала Головачеві його рідну вулицю в Бериславі.
 Собака хоч і гулькнув у зелені напіврозчинені ворота, проте не виявив ані найменшого хвилювання. «Мабуть, тут уже ходили і пес не вловлює запаху...» — подумав Головач. Він попрямував до будинку в кінці двору. Шарпнув двері. В просторих сінях іще двоє дверей: одні оббиті синім дерматином, з блискучим внутрішнім замком, другі — сірі, занедбані, ледь прочинені. Головач постукав і, не діждавшись відповіді, зайшов. У крихітній кімнатці з єдиним вікном, що безнадійно дивилося в глуху стіну сусіднього будинку, на канапі лежав чоловік. Горілиць, на жужмом зібганій постелі. Одна нога, зігнута в коліні, висіла, ніби він сидів, а потім, не міняючи положення, ліг, інша в зашкарублому черевикові лежала на простирадлі. Скляні напіврозплющені очі, бетонно сіре лице. Головач підійшов ближче. З горла чоловіка чулось якесь белькотання, схоже хіба на те, яке буває у розладнаного приймача. Тільки тепер Петро вловив запах горілчаного перегару. На підлозі біля ліжка стояла порожня пляшка з-під «мисливської». Чоловікові на вигляд було до тридцяти п’яти. Худа, ширококі-стна статура.
 В кутку біля вікна лежала чимала купа старих журналів та книжок — усе в пилюці. Обідрані стіни обклеєні кольоровими вирізками з журналів. Пістоль годі було й шукати — тут усе, як на долоні. Петро зазирнув за брудну фіранку. «О-о! Фотоапарат!» На підвіконні, крім «Зеніту», лежала ще зібгана газета.
 На стільці висів темно-сірий піджак. У внутрішній кишені Головач знайшов паспорт. Димчук Іван Олексійович. Із фотокартки заморожено дивилися темні очі. Зиркнув на чоловіка, щось пригадуючи. «Він мене кілька разів підвозив». Перегорнув паспорт. «Ага, ось і помітка про звільнення...»
 Міліціонер торсав Димчука, ляскав його по щоці, але той лише харчав. Нарешті, Петрові це набридло, він наказав віднести його до газика. Низенький натоптаний єфрейтор звалив на спину довготелесого Димчука, так що ноги в того волочилися по землі. Подушка впала на підлогу, і Головач натомість побачив замусолену книжку. «В. В. Похльобкін,— прочитав він. — Чай, його типи, властивості і вживання».
 «Зараз від Димчука нічого не доб’єшся»,— подумав Головач, покосившись на заднє сидіння.
 — Підкиньте мене до таксопарку, — н аказав шоферові. —А потім — цього у витверезник. Хай його там добряче пополощуть.
 ...Шлагбаум раз по раз піднімався. Почався новий заїзд. Біля конторки стовбичило кілька таксистів. Сорочки на спинах були зібгані, обличчя сонні. Головач знав, що таксист — людина відчайдушна. Протягом зміни кипить у самому вирі міського життя. Всі новини самі линуть йому до вух. Чи родича хто зустріне на вокзалі і вже в таксі поспішить поділитися новинами, чи просто клієнтові набридне сидіти мовчки і він розв’яже язика... Таксист, звісно, підтримає. З інтелігентною людиною корчитиме з себе інтелігента, з м’ясником буде вживати таких слів, немов тільки вчора рубав біля прилавка м’ясо.
 — Хлопці, хто з вас знає Димчука? — звернувся Головач до всіх одразу.
 На нього непривітно подивилися чотири пари очей. його, мабуть, мали за автоінспектора.
 — Я знаю, — підійшов чоловік у потертій шкуратянці. В стомлених очах жевріли іскринки цікавості.
 — Що він за один?
 — Гарний таксист був. У нього перший клас.
 — А за що його звільнили?
 — Кажуть, якусь бабу збив.
 — Мав перший клас, а так необачно їздив? —здивувався Головач.
 — Це може трапитися з кожним, — серйозно відказав таксист, немов дорікаючи Петрові за його дивування.
 — І здорово покалічив стару?
 — Та ні, кілька синців. Але та поспішила подати в сул.
 — Ну й, судили?
 — Ні, суду не було. Не знаю з якої причини, а тільки суду не було...
 — Димчук, мабуть, людина ощадлива? — запитав.
 — Тільки перед зарплатою, — посміхнувся таксист.— Хвалився, що може на самому тільки чаї прожити кілька днів. А чай він уміє готувати.
 — Хіба водій, крім платні, не має ніякого побічного заробітку? — в голосі Головача вчувалася іронія.
 — Що того заробітку? — ніби аж образився таксист. — Як кому щось і перепаде, то за миття машини дай, за змазку дай, механікові, диспетчерові теж дай. Ось і весь навар. А то ще й обдеруть. Мене, наприклад, важко провести, а от минулого тижня на чотири карбованці полиняв. Хто б міг подумати щось поганого про таке з виду культурне подружжя? Більше години возив їх по місту, аж набридло. Кажуть, зупиніть, будь ласка, ще біля цього під’їзду і почекайте хвилинку. Залишили на сидінні чималий згорток, а самі — в парадне. Ждав, не брешу, щось із родину... Потім не витримав, розгорнув той згорток. Виявилося в ньому брудне ганчір’я, старі газети, сміття...
 Петро тільки посміхався, мовляв: бреши, бреши.
 — А, скажіть, обідати він їздив у якийсь один ресторан або кафе чи де прийдеться?
 — Та де прийдеться... Хоча ні, він любив посидіти в кафе «Вертута». Там, здається, вміють готувати чай.
 Петро помітив ледь уловиму зміну на обличчі таксиста. Либонь, хтось із приятелів на мигах порадив не дуже-то патякати.
 Петро зиркнув на годинника. П’ятнадцять на десяту. Поки він розмовляв із шофером, таксопарк зовсім спорожнів. У глибині двору біля машин, що стояли на естакадах, лінькувато походжали слюсарі, їхні засмальцьовані комбінезони виблискували на сонці. З однієї з естакад з’їхала стара зеленого кольору «Волга». Водій поспішав на заїзд, бо ще здаля посигналив вахтерці.
 Головач підняв руку.
 — На працю?
 Молодий чоловік, що сидів за кермом, кивнув.
 — Кафе «Вертута» знаєш, де знаходиться? Поїхали,

Сірі очі офіціантки вичікувально дивилися на Петра, неначе питали: що з Іваном?
 — Посидьмо, поговоримо, — запропонував Головач. Вона мала біляве волосся, тоненький гарний стан. Обличчя без жодної зморшки, як у вісімнадцятилітньої.
 — Ви з ним давно знайомі?
 Жінка не поспішала з відповіддю, щось перебирала в кишені фартуха, де в неї лежали гроші.
 — Років із п’ять... — Несподівано запитала: — Скажіть, нарешті, що сталося?
 — Вночі пограбували музей,— промовив Головач після миті вагання. — Підозра падає на Димчука. Офіціантка зблідла.
 — Скажіть, він у вас тут частий гість?
 — Так.
 — Сам, чи з ним іще хтось буває?
 — Сам.— Жінка зосереджено дивилась у вікно.
 — І ви жодного разу не бачили, щоб з ним хтось був?
 — Він приходить до мене. З ким би він міг до мене приходити?
 — Востаннє коли тут був?
 — Учора. Він щодня сюди приходить.
 — Пригадайте краще, може, все таки з кимось його бачили. Це дуже важливо.
 Вона відвела, ні, висмикнула погляд із вікна, втупилася Петрові в очі.
 — Хіба ви й справді думаєте, що це міг зробити Іван?
 — Бачите, — мовив не зовсім певно, — підозра падає саме на нього. Все залежить від того, що покаже слідство... Крім кафе, ви ще десь зустрічались?
 — У мене вдома.
 — Даруйте, вчора ввечері він був у вас?
 — Так.
 — А коли він від вас пішов, не пам’ятаєте?
 — Десь близько дванадцятої.
 — Ви знаєте, що він давно вже не працює?
 — Я все знаю.
 — Пробачте, що потурбував, — підвівся з-за столу. — Коли про що-небудь дізнаєтесь, подзвоніть. Ось телефон,— написав на серветці.
 Петро провів поглядом її зграбну, немов із порцеляни, фігурку, що зникла за дверима. Йому слід було чимось утішити цю жінку. «Бідолашна бачить у Димчукові своє майбутнє».

Головач ішов по краю пішоходу, озирався назад, чи не з’явиться таксі. Яскраве перед тим сонце було здимлене рідкими хмарами. Проміння, що продиралося крізь оті дим-хмари, нагадувало крила гігантського вітряка. «Ага, ось і таксі».
 ...Сидячи поряд з таксистом, подумав, що варто було б поснідати. Дві склянки чаю, нехай і пахучого, аж надто мало дали йому калорій. Проте думка про голод швидко змінилася іншою: «Де ж він подів валізу? Адже таксист, що підбирав нічного пасажира, казав, що чоловік той мав при собі валізу. А, може, то був не Димчук? «Кощавий, трохи вищий за середній зріст, худорлявий, високий,» — казала касирка. Працівниця музею сама низенька, огрядна, отже, кожна людина середнього чи трохи вищого за середній зріст здаватиметься їй високою... Від офіціантки Димчук вийшов опівночі. Коли йти швидко, до музею можна дістатися хвилин за двадцять. Перелізти через паркан непоміченим дуже просто, тим паче, ця частина вулиці, як свідчить сторож, не освітлюється уже з тиждень. Щоб перепиляти якихось три дроти такому гевалові, як Димчук, досить п’ятнадцяти хвилин. Отож, до першої години ночі все було закінчено. Десь на початку другої вже сидів у таксі. Але ж де пістоль?
 Хоча можливий і такий варіант: вийшовши на вулиці Грінченка з таксі, та зачекавши доки авто зникне за рогом, він подався на вокзал чи автовокзал і там сховав валізу в автоматичну камеру схову. Номер коду запам’ятав... Але питання: коли злочинець такий уже мудрий, що завів міліцію на роздоріжжя трьох вокзалів, то як міг скористатися послугами таксі? Адже він багато років сам працював у таксопарку і будь-хто з водіїв його враз розпізнав би. Те, що за кермом сидів новенький таксист — чиста випадковість».
 Раптом Головач подумав, що над цим не варто сушити голову — таксист, що підбирав нічного пасажира на розі вулиць Лесі Українки і Калинової, розпізнає. Якщо тільки Димчук є тим пасажиром з валізою.

Димчук сторожко глипав то на лейтенанта, то на Головача. його щойно привезли з витверезника — русяве волосся падало на очі мокрою куделею.
 — Я не відповідатиму на жодне з ваших запитань, доки мені не буде пояснено, на якій підставі мене забрано з моєї квартири у витверезник, і взагалі, чому я тут сиджу!? — В його надтріснутому голосі вчувалося щире обурення. — Яке я маю відношення до пограбування вашого музею?
 У лейтенанта від тих слів напнулися жовна, він збирався вже відповісти Димчукові щось різке, але тут втрутився Головач, який сидів на підвіконні, поглядом стороннього спостерігав за ходом допиту:
 — Візьміть себе в руки, Днмчук. Нам саме це й треба з’ясувати.
 — Що з’ясувати? — Погляд холодних чорних очей тільки частково просівався крізь густі довгі вії.
 — Яке відношення ви маєте до пограбування музею... Коли ви до того не причетні й ми вас даремно турбували, ну що ж... — Головач посміхнувся майже винувато.— Гадаю, не писатимете на нас скарги?
 Спокійна доброзичливість у голосі Головача справила на Димчука добре враження. Куди й поділася ота зібраність і відчуженість, він випростався в кріслі, вже не дивився з-під лоба.
 — Так ми вас слухаємо, — Петро затягнувся і випустив дим у кватирку.
 — А що розповідати? Ви ж самі сказали, що від Клименко я вийшов о дванадцятій. Півгодини в дорозі. Отже, вдома я був о пів на першу.
 — І ви по дорозі нікуди не заходили? — запитав лейтенант.
 — Нікуди.
 — А, може, з кимось зустрічалися?
 — Ні з ким я не зустрічався.
 — Гаразд. Залишимо це.— На лейтенанта, мабуть, теж подіяв спокій Петрового голосу, бо він уже дивився на Димчука не так сердито.—А навіщо ви фотографували музейні експонати?
 — А що, я цим учинив кримінал?—запитав, прискаливши око Димчук. Було видно, що він цього запитання чекав.
 — Ні, криміналу тут немає, — посміхнувся лейтенант. — Але ж, погодьтеся, що в нас є всі підстави припускати наявність зв’язку між фотографуванням і викраденням музейного експоната. Фотографували ви позавчора вранці, а викрадено його сьогодні вночі.
 — Логічно, але я не крав його. Прочинились двері. На порозі виріс молодик у окулярах. Петро поспішив до нього, і вони вийшли в коридор.
 — На склі немає його відбитків, — сказав молодий чоловік. — Ніде їх немає.
 Не вірити експертові в нього не було підстав. Це сумлінний парубійко, хоч працює тут зовсім недавно. Має середньотехнічну освіту. І таксист сказав, що Димчук не той нічний пасажир, якого він підбирав на розі вулиць Лесі Українки та Калинової і відвозив на роздоріжжя трьох вокзалів; той, з чорною валізою був значно вищий. Петро пригадав, як невдоволено бурчала мати того таксиста, коли він, ніби товариш по роботі, приїхав по її сина, що відсипався з ночі. Таксиста возили дивитися на Димчука, коли той був у витверезнику.
 Головач повернувся до кабінету. На столі тепер лежала розкрита фотокамера.
 — Це ваш фотоапарат? — питав лейтенант.
 — Ні.
 — Не ваш!? Але ж ми знайшли його у вас у кімнаті.
 — То й що? Цей фотоапарат я взяв на прокат.
 — Он воно що. Ну, це не має значення. А де плівка, на якій ви фотографували пістоль?
 На Димчука було спрямовано дві пари чіпких очей.
 —...Його прізвище, здається, Рябенко чи Рябченко, якесь таке прізвище. Буфетниця з кафе «Вертута» знає напевне. Це вона мені сказала; я так би й не знав з ким маю справу,— помітивши на собі запитальні погляди, пояснив: — Буфетниця його знає, бо в нього на фабриці — він працює директором фабрики хімчистки одягу — служить її подруга. Секретаркою.
 — Ви що, зустрічалися з ним тільки в кафе «Вертута»? — запитав Петро.
 — Двічі — в кафе і один раз — к оли я віддавав йому плівку.
 — Коли це було? — знову Головач.
 — Що коли? Зустрічався чи коли віддавав?
 — Віддавали...
 — Вчора ввечері... Не пам’ятаю, котра година була, але вже смеркалось.
 Лейтенант тим часом заклав у футляр фотоапарат, клацнув кнопками.
 — Де і за яких обставин? — запитав він.
 — На привокзальній площі.
 — Чому саме на привокзальній?
 — Та скидалося, що він кудись їде, бо в руці тримав портфеля.
 — Ти от що, — Петро до лейтенанта,— заповни якнайретельніше протокол допиту свідка Димчука, а я...— показав на двері.
 — Ото ж бо! — переможно посміхнувся Димчук.— Свідка!
 Петро теж відповів посмішкою, запитав затриманого:
 — Він вам хоч заплатив за послугу?
 — Аякже? Десятку!

Залишивши лейтенанта з Димчуком, Головач по хвилі вже сидів у себе в кабінеті, розмовляв по телефону з довідковим. «Отже, директор фабрики хімчистки, що на Паторжинського, — Рабчук Овсій Мартинович. Мешкає на Харківській, п’ятдесят шість, квартира чотирнадцять».
 «А зараз — на квартиру Рабчука...»
 Та раптом Головач знову зняв трубку, набрав лейтенантів номер.
 — Семене, запитай у Димчука, який із себе директор хімчистки.
 Лейтенант передав питання шоферові. В слухавці почувся приглушений голос Димчука:
 —...Який він із себе? Та такий собі, вгодований чоловік з ріденьким волоссям. Зріст який? Та, мабуть, і середнього немає. Може, сорок два йому, може, сорок три, не більше...
 — Дякую, — мовив Головач і поклав трубку.
 Двері відчинила смаглява жінка невизначеиого віку. Побачивши двох у міліційній формі, вона спочатку ніби розгубилась, але скоро опанувала себе, рухом запросила ввійти. Худорляве обличчя лисніло від крему, в квартирі пахло парфумами.
 — Я вас слухаю, — на її обличчі промайнула крем’яна посмішка.
 — Ваш чоловік — Рабчук Овсіи Мартинович? Вона стромила руки в кишені барвистого шовкового халату, відповідати не поспішала.
 — Так, — ледь ворухнулися тонкі губи.
 — його можна зараз бачити?
 — Ні. Він у відрядженні. У Львові.
 — Коли він поїхав?
 — Учора. Десь годині о п’ятій вечора. — Жінка недбало відкинула чорне пасмо.
 — Хто це підтвердить?
 — Хто може підтвердити, що він у відрядженні? — озирнулась, немов закликаючи в свідки імпортний гарнітур, пухкий килим під ногами, кольоровий телевізор. — Мабуть же, бухгалтерія, яка йому гроші видавала.
 Вона була вкрай лаконічна, неначе боялася зайвий раз розтулити рота, щоб не поглиблювати двох зморщок у куточках губ.
 «Але ж і особа! Навіть не поцікавилася, що сталось... Тут, виявляється, не так усе просто». А він, коли брав Димчука, гадав, що уже й справі кінець. Зиркнув на годинника. Час іде...
 — На Паторжинського, — наказав водієві.

Газик різко загальмував. Праворуч — триповерховий будинок з неоновими літерами на дахові: «Фабрика хімічної чистки та фарбування одягу».
 Бухгалтерка здивовано дивилася на Петра, ніяк не могла дійти тями, що за стосунки в її статечного начальника з міліцією. Це була жінка з невиразним тлустим обличчям, крізь пухку шкіру якого неначе проступали цифри, розрахунки.
 — Так, Овсій Мартинович у відрядженні. Ні, не сам, його викликали. Хто викликав? Зі Львова. Я це знаю напевне, бо перша підняла трубку. Так. Попередили, що буде говорити Львів. Ні, він спочатку відмовлявся, казав, що зараз кінець кварталу. Так, я чула цю розмову. Вчора, годині о десятій... Коли покинув фабрику? Десь після другої, коли секретарка принесла йому квиток на поїзд.— Жінці, мабуть, набридло стояти і вона влаштувалась у своє крісло, Головачеві теж показала на стілець із другого боку столу.
 — О котрій годині відійшов поїзд, випадково не пам’ятаєте?
 — Це мусить знати секретарка, — посміхнулася жінка, ніби вкусила кисле яблуко. Вийшла й за хвилину повернулася з дівчиною у рудій перуці. Дівчина була собі нівроку: коротенька рожева сукня, яка щільно облягала її тіло, здавалося, ось-ось лусне по швах.
 — Не знаєте, о котрій годині відійшов поїзд, на якому поїхав Овсій Мартинович? — запитав Петро.
 — О двадцять першій двадцять, — мовила секретарка.
 — І номер вагона пам’ятаєте?
 — Восьмий вагон. Місце вісімнадцяте. — Вона бачила перед собою ладну статуру мужчини і поглядом, як долонями, обмацувала шию, плечі, груди. Міліційна форма її скоріше дивувала, ніж бентежила.
 — У вас чудова пам’ять, — Петро відчув, що ніяковіє від її відвертого погляду. — А скажіть, ви не знаєте, його ніхто не проводжав?
 Секретарка покосилася на бухгалтерку.
 — Ні. Овсія Мартиновича ніхто не проводжав.
 — Звідки вам відомо?
 — Бачите... Я тоді саме була на вокзалі. Цілком випадково... До мене мала приїхати подруга. Ну й зустріла там Рабчука. Він якраз заходив у вагон.
 Бухгалтерка стояла збоку, посміхалась, неначе жувала те саме кисле яблуко. Вона мала здогад про стосунки Овсія Мартиновича з секретаркою, як порядна жінка засуджувала їх, але чуже життя — темний ліс, вони дорослі люди і їм самим відповідати за свої вчинки. Цю, або приблизно цю, думку висловлювала посмішка літньої жінки.

Минула перша година. Головач визирнув із вікна свого кабінету. На сході по обрію ніби хто мазнув золотим пензлем, і патьоки його побігли по густих хмаринах, що загатили собою небосхил. Вузенькими вуличками, немов артеріями, дзюрчали білі, сині, червоні жучки-авто, мерехтіли перехожі. А кілька годин тому місто спало. Та так міцно, що й не зчулося, як його обікрали.
 «Однак, щось довго немає дзвінка.— Головач нетерпляче покосився на телефон. — Поїзд приходить до Львова о пів на першу. Щоб перевірити, що в поїзді знаходиться пасажир з прикметами Рабчука — хвилинна справа. Не поспішають львівські оперативники. А, може, проґавили і не встигли до приходу поїзда?»
 Довгий міжміський дзвінок був хоч і очікуваним, проте змусив здригнутися.
 — Слухаю... Так, так, я... Що? Був у поїзді... Кондукторка запевняє, що вночі спав? Гаразд, гаразд. Не зводьте з нього очей. На все добре. Всім дякую.
 Головач раптом відчув, що з цим повідомленням його попередня версія похитнулася. Рабчук до пограбування музею непричетний, принаймні — прямо. Та й навіщо солідній людині, до того ж цілком забезпеченій матеріально, чинити злочин? Усе це не тримається купи... А що, коли Димчук навмисне вплутав сюди директора хімчистки, щоб збити слідство на хибний шлях? А тим часом його вірогідного спільника слід простигне.
 Петро дістав із шухляди цигарки, закурив.
 Але ж те, що сказав Димчук, неважко перевірити. Хіба він такий дурень, що не клопотався про те, що на нього чекає потім?
 ...Грюкнули двері. Лейтенант влетів, як вітер, із збитим на потилицю кашкетом.
 — Буфетниця підтвердила, що бачила Димчука в ком панії директора. Двічі.
 — Тут скоріше луснеш, аніж дійдеш до тями. — Петрі підсунув колезі цигарки. — Пали.

Музей було відчинено, але в залах — жодного відві дувача. Головач у цивільному мав вигляд людини, яка просто знічев’я, тиняється по залах. Крім касирки і об слуги, не бачив нікого. Тільки біля вітрини, де колись лежав пістоль, порався скляр.
 У вестибюлі почулися голоси. Перегодя до зали увійшов директор і біленька дівчина в окулярах. Вона підій шла до розбитого вікна. Петра директор не помітив.
 — Доведеться міняти гратку, — сказав директор.
 — Навіщо міняти? — Наблизився до них. — Покличте зварювальника. Він зробить так, що й не впізнаєте.
 — А-а, це ви... Ну, як слідство?
 — Триває... Головач дістав із кишені фотокартку Рабчука, яку йому дали у відділі кадрів фабрики, подав дівчині. — Перепрошую, ви не пам’ятаєте цього чоловіка?
 Дівчина піднесла фото близько до очей.
 — Ні. Цього чоловіка мені не доводилося бачити. «Цікаво, які в неї очі? Сірі, сині, карі? Не видно за скельцями».
 — А ви не пам’ятаєте, щоб хтось надто цікавився пістолем?
 Дівчина трохи зніяковіло подивилася на директора.
 — Я щойно доповідала на засіданні, що якийсь чоловік фотографував експонати... Це було у вівторок, перед самим закриттям музею.
 «Тобто, два дні тому, — подумав Головач. — На день раніше Димчука»,
 — Які саме експонати?
 — Отой турецький столик,— показала на низенький восьмикутний столик, інкрустований перламутром. Він стояв біля розбитого вікна. — Та й інші експонати; пістоль знімав кілька разів з усіх боків. Він якось дивно прицмокував.
 — Який він із себе? Дівчина наморщила лоба.
 — Здається, зовсім лисий, засмаглий, і — що мене тоді вразило — мав чорні пелехаті брови. Говорив ламаною українською мовою зі східним акцентом. Він попросив у мене дозволу фотографувати. Можливо, й не слід було дозволяти... — Вона винувато зиркнула на директора. — Але я не могла відмовити. Він так кумедно говорив. До того ж зовні людина солідна, інтелігентна.
 Директор підійшов до скляра; давав йому настанови.
 — А який він на зріст?
 — Дуже високий, коли б навіть не вищий за вас.
 — Ну, я не такий уже й високий... Відвідувачі часто фотографують експонати?
 — За мого перебування тут це вперше,— дівчина зняла окуляри, протерла скельця хустинкою. Головач помітив її очі. Вони були карі, по-східному трохи розкосі. Подумав: «Біля історії мусять стояти люди солідніші, ніж оце дівча».
 Він подякував і попрямував до дверей.

Петро автоматично вмикав при обгонах сигнали повороту, зупиняв газика, коли на перехресті горіло червоне світло. «Отже, число осіб, що цікавляться пістолем, зростає. Рабчук, той нічний пасажир з чорною валізою, мешканець сходу, можливо, кавказець... Навряд чи якась коридорна запам’ятає високого, лисого кавказця; їх щодоби приїздить і від’їздить із міста кілька сотень. Про всяк випадок треба дати співробітникам прикмети, нехай побувають у готелях, порозпитують.
 Головач розплющив очі, але сновидіння не поспішали зникати. З підсвідомості вони перенеслись у свідому пам’ять, і він бачив зараз батька. Так, як бачив його в останні дні, перед смертю — старий помер від цирозу печінки на п’ятдесятому році життя. Хворий батько напівлежав у ліжкові, мав цілком здоровий вигляд, справне обличчя. Густе волосся сріблилось інеєм. Що дивувало, так це очі — прозорі, як дві скляні кульки,— вони дивилися в прочинене вікно, на кущ жовтої троянди, яка, відколи Петро себе пам’ятає, росла в них під вікном... Але поступово сон розтанув. Уже осмислений погляд ковзнув по стелі, по столі, де все ще в безладді лежали списані папери, книжки.
 Батько перед смертю сказав: «Вас двоє. Робіть так, щоб хтось був ближче до землі, до села. А інший хай їде у велике місто. І тримайтесь одне одного, тримайтесь...»
 Брат таки закінчив Одеський сільськогосподарський інститут і працює агрономом на Херсонщині, а він, після невдалої спроби вступити до політехнічного, пішов служити... До школи міліції їх запросили наприкінці служби — його та кількох однокашників. Закінчивши її та попрацювавши два роки, Петро все ж склав екзамени на заочне відділення Індустріального інституту. І зробив він те скоріше, щоб догодити матері, яка чомусь вирішила, що він обов’язково мусить бути інженером, можливо, тому, що в дитинстві любив майструвати. Хоча сам Петро не був певен, чи зможе десь іще працювати, крім кримінального розшуку. Правда, в хвилини невезіння він завжди клявся подумки, що тільки-но закінчить інститут, одразу ж піде працювати на завод.
 Прийнявши душ і ретельно поголившись, Головач вийшов на вулицю і відчув, що в пам’яті залишилося тільки найголовніше з учорашніх подій. Але всі ті думки й ситуації були розрізнені, і Петро намагався зібрати їх до купи. «Перш за все — мешканець сходу... Людина з такими прикметами справді проживала в центральному готелі. Адміністратор цього готелю сповістила також, що то був турецький підданий на ім’я Сейлемез Джебриїл, який приїхав сюди з Ялти власним авто марки «Трабант». Те, що фотографував він, немає сумніву. Отже пістоль цікавив турка. Він приїхав до готелю увечері. А з ялтинського готелю «Ореанда», як повідомили на Петрове замовлення кримські оперативники, Сейлемез виписався вранці того ж дня.
 «Отже, іноземець потрапив у наше місто прямим шляхом, нікуди не завертаючи. Можна з цілковитою певністю припускати, що, покидаючи вранці Ялту він уже знав, що в музеї нашого міста є пістоль. Припустити, що турок уже колись тут був і відвідував музей? Навряд, іноземці тут рідкісні гості.
 Головач ішов на пошту відіслати матері гроші. Він це робив кожної третьої суботи місяця. Замислившись, не помітив, що назустріч суне поливальна машина. Вона мила пішохід двома блискучими віялами. Ледь устиг сховатися у найближчому під’їзді. На мить загубивши нитку думок, знову почав міркувати: «Повідомити міг директор. Потім, коли турок побачив пістоль на власні очі, Рабчук його викрав — звісно, не своїми руками — і продав або жде нагоди продати туркові. Але треба довести, що Рабчук знає турка... Стривай, коли я вдруге розмовляв із бухгалтеркою, вона сказала, що директор щойно повернувся з Криму, де він провів відпустку. Але в якому місті? Зараз субота, і контора хімчистки не працює. Отже — тільки до дружини Рабчука. Якщо він відпочивав у Ялті, все стане на свої місця. Тобто, зустрічається в Криму з турком і розповідає йому про пістоль. З якихось причин іноземець зацікавлюється реліквією і виявляє бажання її придбати. Вони домовляються. Директор повертається додому і знаходить Димчука та отого «ведмежатника».
 Петро раптом подумав, що всі ці здогади побудовано на піску. Варто поставити лише одне питання: а навіщо такій солідній людині, як директор фабрики хімчистки, встрявати в кримінальні справи? — і версія розлізеться, мов зотліле рам’я. Та й не тільки це. Наприклад, навіщо туркові було фотографувати експонат і в такий спосіб привертати до себе увагу? Адже за нього це вже зробив Димчук. Чи не розумніше в його становищі не виділятися з маси відвідувачів? А потім, коли прийде час, отримати пістоль ціленьким, а не на фотокартці. Людина, яка приїхала в місто з сумнівними намірами, навряд чи припуститься такої необачності. Швидше вона відмовиться навіть від послуг готелю. Правда, для цього треба мати знайомого...

5

З вагонів виходили молоді люди. Підземний перехід ковтав їх разом із важкими валізами, рюкзаками, пакунками. Кінець серпня, за два-три дні вони почнуть «натоптувати» свою пам’ять різними науками.
 Перон спорожнів. Залишилися тільки літній чоловік, який походжав із закладеними за спину руками, та дівчина з великим букетом айстр. Дівчина нагадувала Головачеві студентку-заочницю з його групи — Любу. Він пригадав її очі, які завжди синішали, коли вона з ним розмовляла. Зараз Петро заздрив тому чоловікові, якого зустріне ця блондинка з квітами. Від того здавався собі ще самотнішим; мабуть, тридцять років — той вік, що потребує певного затишку...
 Сонце — велетенський палаючий тулумбас — підкочувалося до обрію, і саме з того боку, немов із проміння, вигулькнула голова поїзда.
 Головач став збоку підземного переходу. З цього місця можна торкнутися поглядом кожного, хто вийшов із вагона. В строкатому потоці, який простував до сходів униз, помітив блондинку з айстрами. Десь на дні свідомості ворухнувся хробачок кривди. Він почував себе зараз однією з деталей суспільної машини; та деталь має обмежені рухи, та й то в одній площині...
 «Ага, ось...»
 Рабчук ішов, не поспішаючи, статечною ходою, як і мусить ходити керівник чималого підприємства, правицею тримав жовтого шкіряного портфеля і тонкий плащ. Перед тим, мабуть, випив у ресторані пива, бо щораз витирав хусткою впріле тім’я. Так, це був Овсій Мартинович Рабчук, чоловік років сорока з брунатною кримською засмагою — він таки відпочивав в Ялті. Обличчя його Головач знав із фотокартки не гірше за своє. «Головне зараз — не випускати директора з поля зору, ні на хвилину.»
 Минули підземний перехід, попрямували до таксі.
 — На Севастопольську, — наказав Рабчук, сідаючи поруч з водієм.
 — Па Севастопольську? — підскочив Головач.— Нам по дорозі.
 Грюкнули дверцята. Ось вони вже мчать вечірніми вулицями. Перед очима Петра — голені в’язи, рожева, з ріденьким волоссячком, маківка. Чому на Севастопольську? Адже він мешкає на Харківській... А, може, це не він?— заплющив очі, намагаючись вихопити з пам’яті яскравіші риси портрета. — Ні, сумніву не може бути, це він». Петро пригадав учорашнє повідомлення зі Львова. Виявляється, Рабчук перебував у тій установі, куди його викликали, тільки один день. Решту — три дні — лайдакував по ресторанах та кав’ярнях з черговою готелю, в якому він поселився. Хто телефонував йому на фабрику, так і не пощастило дізнатися, — то міг бути начальник по збуту, але ось уже три доби той сам у відрядженні.
 — Будь ласка, зупиніть тут.
 Рабчук попрямував у двір старовинного триповерхового будинку з високими вікнами.
 — Зажди рушати,— кинув Головач водієві.
 Директор зник у першому парадному.
 Петро стояв унизу біля радіаторної батареї. На другому поверсі, праворуч, відчинились двері. Почувся схвильований жіночий голос:
 — О-о! Нарешті! — і двері зачинилися.
 Головачу ііе треба було довго пригадувати, де він уже чуи тон голос. То був голос секретарки з фабрики хімчистки.

6

Від зупинки тролейбуса «Сімферополь — Ялта» відбіг високий чоловік в сонцезахисних окулярах, що закривали півобличчя; на голові білою стріхою стовбурчилась панама. Чоловік благально підняв руку, і червоний ЗАЗ, що повз неначе жучок-сонечко, зупинився.
 — Ви не в бік Алушти? Підвезіть, терміново треба. Лисий водій, майже без шиї, байдуже показав на дверці. Чоловік у панамі ковзнув у авто і тільки тепер помітив, що поруч з водієм лежать на сидінні милиці, а на вітровому склі карбується знак «Р».
 — А, може, довезете й до Ялти? Я заплачу.
 — Хоч до Севастополя,—посміхнувся інвалід.—А плати не треба, я не таксист.
 «Запорожець» прудко побіг просторою трасою Сімферополь — Ялта. Стрілка на спідометрі плигала за дев’яносто. Тлусте обличчя водія спокійне, ніби вони й не мчать із шаленою швидкістю, а стоять десь біля діжки з пивом.
 — Га, траса... Як яєчко! — сказав водій, помітивши, що пасажир занепокоєно стежить за спідометром. Голос він мав писклявий, немов у хлопчиська.— Мабуть, сьогодні тільки приїхав?
 — Так. — Дикуном відпочиваєш? Речі твої де? — Водій обтирав хусткою впріле тім’я.
 — У товариша в Ялті...
 Не знижуючи швидкості, обігнали важкий рефрижератор. Головач подумав, що коли вони й далі так гнатимуть, він опиниться в Ялті швидше Рабчука.
 Селище Перевальне. Вдалині гори поступово переходять у небо, і верховин не видно. Дорога пласким полозом звивається навколо гори, то стрімко підіймаючись, то круто падаючи, аж до підніжжя. ЗАЗ то ледь дряпався, то котився на ііейтралці, роздираючи гірську тишу верещанням гальмів. Петрові подумалося, що, либонь, є ще одна дорога, коротша, тоді він не встигне.
 — Окрім цієї траси, можна дістатися до Ялти в якийсь інший спосіб? — запитав у водія.
 — Хіба тільки вертольотом.
 Минули перевал. Дорога стрімко спускалася до білих кам’яниць. Алушта. Отже, тридцять кілометрів за спиною. Водій збавив газ, повів авто до заправки.
 — Добридень, Олю! — гукнув підруливши до однієї з колонок.
 — А, Федоре, добрий день! Яким вітром? — Обличчя літньої заправниці виказувало приємне здивування.
 — До сина їздив у Сімферополь. Уже рік, як там служить. — Чоловік штовхнув дверці, виставив милиці, маючи намір вийти.
 — Сиди, сиди, Федоре. — Жінка встромила в отвір баку «пістолет», натисла на кнопку лічильника.— Може, залишишся в нас? Переночуєш, а вранці й рушиш. Микола сьогодні вільний.
 Чоловік на мить завагався, глипнув на Петра, ніби питаючи, що йому діяти. А Головач сидів, як на шпильках. Ця балаканина здавалася йому навмисне уповільненою.
 — Спасибі, Олю! Треба їхати. Завтра ж на роботу. 
 ... Хмарка, котру прибило вітром до горн, сипнула несподівано рідкими, немов із решета, краплинами, які одразу ж висихали під колесами авто. Петро подивився на море, що синіло ліворуч гірської траси. Йому здалося на мить, що бачить спину кита, котра випинається з води; в кінці тулуба піниться, ніби кпт швидко пливе, але то була скеля. «Біс його вхопи! Я й не знав, що існує на світі така краса!»
 — Треба було б заїхати до Миколи, — промовив Федір, звертаючись скоріше до самого себе, аніж до Головача, і голос його вже не здавався Петрові таким хлоп’ячим, як раніше. — 3 Миколою в сорок третьому штурмували Керч, де я і втратив ногу. Коли б не Оля — вона в нас тоді була санітаркою і ще не була дружиною Миколи — тліти б моїм кісткам десь у братській могилі.
 Родом він із Тернополя, але після війни туди не повернувся, бо вважав, що мусить бути там, де втратив частку своєї крові...
 Зупинились. Петро вискочив з машини. Він не міг відірвати погляду від моря, синьо-зеленого, безкрайого. Водій вистромив милиці і теж випхав з кабіни дебеле тіло. Відкрив капот, плюнув на двигун.
 — Але ж і гріється, хороба! Доведеться почекати, поки прохолоне.
 Чоловік виявився некурящим. Петро палив один... Як би було добре, коли б вони вдвох із Любою подорожували по Криму. Піймався на думці, що думає про неї ще від заправки, коли побачив біля одного з мотоциклів невеличку біляву дівчину в шоломі.
 — Бач, як легко дихається, — сказав Федір. А двигунові не вистачає кисню. — Він сидів на камені, заокруглений, схожий на оцупок, ліва штанина застромлена під пасок. Тільки обличчя, що нагадувало вид скіфської кам’яної баби, світилося майже непомітною внутрішньою добротою. А чверть сторіччя тому це був вродливий юнак — он які живі карі очі, прямий ніс... Може, тоді, перед висадкою десанту, він теж сидів, милувався природою. А потім втратив ногу.
 — Поїхали далі, — Федір обіперся на милиці, підвівся з каменя.

7

Тролейбус «Сімферополь—Ялта» підкотив до зупинки, прорипів стулками дверей. Пасажири поволі виходили, розминаючи м’язи, позирали довкола. Все тут було незвичне — від модерної споруди автовокзалу, що вилискувала склом, металом та плитками чорного кахлю, і до струнких, мов підлітки, кипарисів.
 Овсій Мартинович простував через місток над дзюрчливим потічком, що бився об уламки каміння в довгому яру посеред проспекту. Зразу за містком кіптяво диміла жаровня, і вітрець роздмухував пахощі цибулі, оцту та смаженого м’яса. Хлопець у халаті й тюбетейці підкидав у довгу жаровню шматки деревного вугілля, перевертав із боку на бік шашлики. Поряд уже з’юрмилась купка людей. Приїжджі заворожено дивилися на шматочки м’яса, що шкварчали над жаром. «Візьму одразу два, ні — три»,— вирішив Рабчук, зупиняючись біля черги. Гострі пахощі лоскотали ніздрі, і він відчував, що чим ближче підходить черга, тим більше кортить уп’ястися зубами в ті рум’яні, соковиті, деінде підгорілі шматочки.
 «А ти, Сєво, хлопець із кебетою,— думав про себе Овсій Мартинович, обдираючи м’ясо з шампура.— Нехай ці три шашлики будуть тобі предтечею гонорару за розум і спритність». Він зиркнув на свого жовтого портфеля, що стояв біля ніг на землі. «Застати б тільки в готелі Джина, а чарівна лампа ось, поряд... І чому тебе, Сєво, батьки не назвали Аладіном? Гарне ім’я». Знав би його батечко — колись модний підбірник хутра, а тепер пенсіонер, — що лежить у цій шкіряній валізі... «Гроші, Сєво, це свобода і перевага над іншими, — полюбляв казати старий після смачного обіду. — Але коли ними володіє розумна людина; ось, наприклад, я — твій батько. Не критимусь, якоїсь дещиці моїх грошей вистачило б тобі на авто. Але навіщо, Сєво?! Хіба ж у місті мало таксі?» Овсій Мартинович по-справжньому полюбив свого малоосвіченого, але мудрого досвідом батька, коли було вже за тридцять і коли він тільки-но починав розуміти життєву мудрість. Старий ніколи не пхав хабарів, щоб вивчити свого єдиного сина. Ні. Але він найняв таких репетиторів, що вступні екзамени до вузу Сєва склав на рівні медалістів. Потім, правда, він не пнувся у відмінники, як декотрі вискочки, зате і в хвості не плентався. Він був справжнім студентом — активістом, учасником художньої самодіяльності, — тільки й різниці, що жив не в переповненому гуртожитку, а в батьківській чотирикімнатній квартирі, в новому дев’ятиповерховому будинку, що біля Набережної. Сева поблажливо посміювався над прямолінійним бажанням необтесаних гуртожитських друзів вибитись у люди. Вони не розуміли, що, придбавши освіту, лише трохи підвищувалися в ціні й аж ніяк не могли до кінця розпоряджатися собою, як їм заманеться... А от коли ти є власником певної суми... О, тоді можна дозволити собі деяку нещирість стосовно суспільства.
 Рабчук хлюпнув на шашлик оцтом, круто притрусив тертим перцем. «Але ж і клятий!» Від пекучого перцю засльозились очі. Ніби вперше побачив гори, що нависли над містом з усіх боків сизо-зеленою товщею лісу, побачив бескеття, що продиралося крізь зелень скривленими зубами велетенської істоти, білі плями розкиданих у передгір’ї будиночків.
 «Все ж ловко вийшло! Ти зараз, Сєво, не в Ялті, ти зараз мешкаєш у готелі міста Львова і щодоби на твоє ім’я пишуться квитанції, які незабаром вишлють на головпошту до запитання. Жінки, жінки... За теплий погляд і грубуватий комплімент чого тільки не зроблять...»
 Від жаровні війнуло чадом, і Овсій Мартинович, ніби щойно прокинувшись, побачив, як хлопець у тюбетейці енергійно вимахує фанеркою над пригаслим вугіллям. В його рухах було щось від жерця, а купка людей, що його оточувала, дивилась на те, як на священодіяння. Овсій Мартинович подумав, що варто зайняти ще раз чергу. Але передумав, бо вирішив, що треба буде пообідати і, можливо, з турком.
 Думка про обід навела його на згадку про кафе «Вертута». Він сидів того дня за склянкою рислінга та біфштексом і міркував про умовності, які, незважаючи на шалений потік цивілізації, все ж тиснуть на людство зашкарублим середньовічним тягарем. Ну чому б, мовляв, отій гарненькій офіціантці, замість тісної уніформи, не ходити хоча б у тій самій настегновій пов’язці? І їй не було б так парко, і йому не доводилося б домислювати, дивлячись на коротеньку спідницю. Плин думок несподівано перервав чоловік у сірому костюмі, який, грюкнувши дверима, вдерся до кафе «Вертута». Він плюснувся в крісло біля столика, за яким сидів Рабчук, і надламаним голосом прогуркотів:
 «Клава, два пива!» — показав при цьому два пальці.
 При всій своїй зовнішній привабливості — правильні риси обличчя, чорні очі, русяве волосся — чоловік мав неохайний вигляд: зібганий комір сорочки, зашкарублі черевики.
 «Так і поспішила»,— звернувся до Рабчука.
 І знову до офіціантки:
 «Ти чула?»
 «Чула, — відповіла та. — Зачекай».
 Чоловік нетерпляче йорзався на кріслі, аж поки офіціантка не принесла пива. Витяг із кишені чвертку горілки і, зубами розкоркувавши, розлив у обидва кухлі.
 «Життя — кізяк», — мовив, спорожнивши перший кухоль, напевне, маючи намір цим оголошенням зав’язати розмову.
 «Та не так щоб уже й теє...» — намагався заперечити Рабчук, хоча про себе подумав, що, мабуть, воно так і є, бо яке ж то життя, коли тобі вже за сорок, а ти, крім власної дружини та секретарки, нічого так і не бачив. Він пригадав тоді рябого іноземця — сусіда по «Ореанді», його звабливу подругу і раптом відчув, як в очі ніби хто жбурнув жменю пилюки. Стало шкода себе, і він замовив ще склянку рислінгу та біфштекс... Сусіда, випивши за раз перший кухоль, другим смакував, його пекучі чорні очі тепер заслалися сизим туманом. Він швидко зів’яв, почав розповідати про себе... Колись він працював таксистом, мав перший клас, і життя хлюпало через край. Так і жив би — весело і гарно, — коли б не випадок, що підсунув йому під праву фару неповоротку бабу.
 «Ні, баба не переставилась, — відповів на запитання Рабчука, — та мені довелося піти з таксопарку. — йому важко було тримати голову, а слова вельми нагадували булькання, яке чути, коли полощуть горло. — Зараз ніхто не приймає навіть на вантажну машину, не те щоб на таксі.
 Овсій Мартинович, який у думках весь час був поряд з офіціанткою і тільки робив вигляд, що слухає, несподівано блиснув очима в бік сусіди:
 «То ви зараз ніде не працюєте?» — Намагався надати голосові статечності й оксамитового звучання, як робив це в розмові з підлеглими.
 «Працюю... Над собою працюю, — гикнув у відповідь сусіда. — Удосконалююсь. Читаю книжки, журнали...»
 «За які ж кошти ви живете?»
 «Життя в борг. Позичаю гроші в тих знайомих, хто не знає, в якому я становищі, бо ті, що вже знають, не дають».— Він раптом підвівся і, не сказавши «до побачення», попрямував до дверей.
 — «Завтра розплачусь», — кинув офіціантці.
 Пригадалось, як наступного дня після зустрічі з Димчуком він підстеріг його в кафе «Вертута» і натякнув, що міг би влаштувати його на роботу. Ніби випадково вони проходили повз музей, і Овсій Мартинович запропонував своєму новому знайомому помилуватися старовиною. Той насмішкувато пхикнув, але запрошення прийняв. Гай-гай, хто б подумав, що цей бевзь так швидко його зрозуміє?
 ...Пообдиравши м’ясо з останнього шампура і додлубавши виделкою рештки цибулі, Рабчук попрямував у бік набережної. Він міг би сісти в тролейбус і по кількох хвилинах бути на Червоноармійській, звідки до готелю «Ореанда» рукою подати, але йому треба було позбирати клапті думок, підготуватися до розмови з Джином. Від цієї розмови залежатиме обсяг гонорару. Тільки думки щось погано снувались, бо очі щораз прилипали то до зустрічного личка під чорними окулярами, то до крутого стегна...
 «Ні, так не піде. Треба присісти десь у затишку й зібратися з думками». Угледів біля кінотеатру «Сатурн» на майданчику кілька вільних лавок, попрямував туди. У нього з’явилося відчуття, неначе кишеня відстовбурчується від грубої пачки купюр. Відчув навіть запах асигнацій. «Яке то мурло вигадало, що гроші не пахнуть? Ще й як пахнуть! Особливо, коли їх багато. До того ж кожна купюра має власний запах». Почав пригадувати, як пахне зелена асигнація в п’ятдесят карбованців, фіолетова в двадцять п’ять, червона десятка і так далі. Запах купюри в сто карбованців він не міг пригадати, бо бачив її лише один раз, та й то здалеку. «Мусить мати особливо тонкий аромат, — подумав. — А французи — тямущий люд, здається, десь читав, що винайшли парфуми, які пахнуть асигнаціями».
 Двоповерховий будинок готелю «Ореанда» був підсинений, мов батистова сорочка. Чепурними, трохи байдужими вікнами споглядав на море, на набережну, але від строкатої набережної відгороджувався кількома іноземними авто.
 Овсій Мартинович із жовтим портфелем при боці мав цілком імпортний вигляд і непогано вписувався в високий коридор.
 Двері відчинив низенький чоловік у пухнастому, довгому по кісточки, халаті. Червоне кругле личко з білими плямами замість брів було вкрите рясними краплинами видно, щойно приймав душ.
 — Сейлемеза Джебриїла я можу бачити? — Рабчук вловив у своєму голосі легке тремтіння.
 Чоловік посміхнувся люб’язно, як посміхаються тільки іноземці та актори.
 — Господин Сейлемез здесь больше не живьот, — мовив російською, роблячи невірний наголос на кожному слові. — Господин Сейлемез утром уехаль в Судак, а потом, говориль, посетить Феодосия.
 — Даруйте... — хотів уже йти, але похопився. — А на якому транспорті він поїхав?
 — «Трабант-600» — була відповідь.
 — Дуже дякую, — Овсій Мартинович, повернувшись, штовхнув портфелем молодого чоловіка, який саме проходив коридором, і, не вибачившись, поплентався з готелю...
 «Лови вітра в полі!» — першою була думка. Раптом до болю захотілося додому; бурчливе скрипіння дружини зараз би здалося йому співом соловейка в міському парку. Враз усе обридло: і довготелесі патлаті лобурі з транзисторами, й нахабні погляди пристарілих молодиць, усе викликало відразу й захотілося пожбурити в них жовтим портфелем.
 «Дурниці, шановний, це тимчасові перешкоди!»—почувся голос директора хімчистки, і Рабчук, уздрівши того себе, якого він завжди звик шанувати, пожвавішав, нашорошився і навіть посміхнувся хвилинній слабкості. «Джин накивав із Ялти вранці, тобто, годині десь о восьмій. Зараз, — блиснув золотим годинником, — дванадцята. Сорок кілометрів до Алушти він міг подолати за півгодини. А от вісімдесят від Алушти до Судака... Ей, хлопче, це справа двох-трьох годин. Якщо врахувати, що кожен водій зупиняється на тій гадючій трасі двічі або й тричі, щоб дати прохолонути двигунові, то Джин зараз тільки в’їздить до Судака».
 Рабчук майже бігом пересік набережну і провулок і, вискочивши на паралельну вулицю, вплигнув у від’їжджаючий тролейбус.

...Від ревища двигуна «Метеору» на підводних крилах, який мчав у бік Феодосії зі швидкістю 70 кілометрів на годину, здавалося, ось-ось луснуть вушні перетинки. Рабчук напівлежав у зручному кріслі, чіпким поглядом нишпорив по стелі салону. «Метеор», «Комета», «Космос», «Супутник». Пригадував назви пароплавів, назви кінотеатрів, магазинів і навіть назви будинків відпочинків. «Це зараз модно... Хіба не краще було б назвати отаке суденце ім’ям якоїсь людини, наприклад, «Овсій Рабчук»? Як не кажи, звучно, соковито, а головне конкретно». Правда, колись у дитинстві він зі своїм прізвищем мав чимало клопоту. У школі його прозвали Драбом. Та то ж у школі... Опісля він зустрічав колишнього однокласника Павку Цідила, щиглі якого і зараз пам’ятає, і так розмальовував студентське життя, що в того очі перли рогом, причому не забув докинути, що Павці, з його благенькими здібностями, в інститут — зась. Краще хай працює на заводі. Це була маленька помста за ті колючі щиглі. «Але ж до чого тут шкільні товариші, коли ти думаєш про назву судна?» Овсій Мартинович почав міркувати чи реально це, аби судно носило його ім’я. Подумавши, він дійшов висновку, що ні, не реально. Він не є визначним діячем, не є відомим ученим. Він, Овсій Мартинович Рабчук, рядовий директор фабрики хімчистки одягу. Хоча, як знати, як знати...
 «Дурень думкою багатіє», — несподівано втрутився Рабчук-песиміст.
 Пригадав, що біля входу до салону бачив буфет. «Там мусить бути коньяк». По хвилі уже всміхався буфетниці, ніжно й серйозно, як дружині, коли приходив опівночі напідпитку.
 — Будь ласка, п’ятдесят грамів коньяку,—показав на мигах, бо за гуркотом двигуна нічого не було чути.
 Випивши, Рабчук мацнув поглядом п’янке, як йому здалося, тіло рудої буфетниці, від чого рука в тої сіпнулася до паска на стегнах, ніби він міг його розв’язати. Овсій Мартинович таки вмів дивитися на жінок. «А очі — подумаї він.— Як два келихи вина «Черные глаза» фірми Абрау Дюрсо».
 Сів на місце. Сам він ніколи б не дошелепав у такий спосіб дістатися Судака. Підказали добрі люди на автовокзалі. А з турком він іще поторгується. Овсій Мартинович пригадав, як він, побувавши у музеї і побачивши там пістоль, хотів було написати про це Джинові. Він, мабуть, так би й зробив, коли б не познайомився за чверть години по тому з Димчуком. Тоді, за склянкою рислінга та біфштексом, йому прийшла в голову гарна думка...
 Раптом двигун різко затих. Пасажирам нагадали пс радіо, що судно підходить до міста Судак, застерегли, аби ніхто не вставав із місць аж до повної зупинки.

 8

В сонячному промінні, ніби в золоті, купалися виноградники, сади, трояндові плантації. А ген, із півночі, фіолетіли гори. Автовокзал залишився позаду. «Трабант-600»,| «Трабант-600»..,—повторював Головач почуте в «Ореанді».— Сейлемез Джебриїл, Сейлемез Джебриїл». Ці слова) лунали в голові під звуки якогось бравурного маршу; під ці слова й звуки Петро крокував асфальтованою стежкою повз оброслі хмелем та виноградом тини. Біленькі одноповерхові будиночки поступово змінювалися двоповерховими, селище Судак набирало міського вигляду. 
 — Добрий день, — Петро поклав на прилавок свою куртку. 
 — Вільних місць немає, — навскіс зирнула на нього адміністраторка. Вона мала біляве фарбоване волосся і випещене обличчя, на якому неначе карбувалася та сама інформація про відсутність вільних місць.
 Головач озирнувся. У вестибюлі нікого не було.
 — Перепрошую, до вас сьогодні не приїздив іноземець на ім’я Сейлемез Джебриїл? — тихо запитав, підсовуючи розкрите посвідчення.
 — Так. До нас сьогодні, години зо дві тому, поселився турок Сейлемез Джебриїл. У сьому кімнату.
 — Де він зараз?
 — Та з півгодини тому кудись поїхав. У нього авто.
 — А чоловік на прізвище Рабчук до вас не вселявся?
 — Ні, крім іноземця, ми нікого не вселяли. Правда, бажаючі є завжди, та хіба ж настачиш?—блиснула золотими зубами адміністраторка. — Народу з усього світу.
 — А ви не пам’ятаєте, про турка ніхто не питав?
 — Ні.
 До вестибюлю, тягнучи пилосос, пришкромбала низенька літня жінка в білому халаті.
 — Олено, — адміністраторка підвелася з-за конторки, — до нашого нового постояльця з сьомої ніхто не приходив, випадково не бачили?
 — Тут був якийсь мужчина...— прибиральниця змахнула пил із журнального столика.— Високий такий, худорлявий. Просив мене передати іноземцеві конверта...
 — Де конверт?!
 — Я, звісно, віддала тому, з сьомої, і він одразу ж кудись поїхав, — прибиральниця мала сіро-жовте, немов зів’ялий кабак, лице. Головач кресонув по ньому злим поглядом.
 — Паспорта свого турок не забрав? — з надією глянув на адміністраторку.
 — Ні... — голубі очі затлілись цікавістю. Вона хотіла щось запитати, та Головач її випередив:
 — Можливо, цей іноземець незабаром приїде і захоче виписатись. Затримайте його будь-що. Я вам телефонуватиму.
 — А невисокого чоловіка з жовтим портфелем вам не доводилося тут бачити? — звернувся Петро до прибиральниці, яка очманіло дивилася на нього. Це питання вискочило автоматично, коли був аж біля дверей. — Лисуватий, у темному костюмі...
 — Був і такий. Але цей іноземцеві нічого не передавав. Тільки запитав, чи в готелі поселився оцей турок, забула, як його звати.
 — Давно це було?
 — Та з чверть години. Він знайшов мене в коридорі на другому поверсі. Дав п’ятдесят копійок, коли я сказала, що вселявся.
 Швидко крокував карлюченою вулицею, проціджував поглядом розморену курортну публіку. «Матері його біс! Хоча б один тобі міліціонер!» Ноги в закритих черевиках пекло вогнем. Ото буде халепа, коли він випустить Рабчука і «медвежатника». Петро ніяк не міг дійти тями, яким чином Рабчукові пощастило дістатися Судака раніше від нього? Пригадав, як він ні в сих ні в тих стояв і дивився вслід тролейбусу, на якому від’їздив Рабчук. Він слідом, теж тролейбусом, дістався автовокзалу, але директора ніде не було. Тоді Петро поїхав на таксі до Алушти, а звідти, теж на таксі, до Судака. Він подумав, що зараз йому слід шукати не Рабчука і не того невідомого, а турка. Успіх залежатиме тільки від того, як швидко він це зробить.
 В опуклому круглому люстрі, які стоять у Криму на кожному крутому повороті дороги, Петро помітив, як на гору мчить міліцейський «К-750». «Автоінспектор!» Зрадів і одразу ж підняв руку. Мотоцикліст вигулькнувши з-за рогу, зупинився. На обвітреному вилицюватому обличчі сіріли очі.
 — Вибачте, що зупинив, як мені дістатись до ДАІ?
 — До ДАІ. Ви ж її пройшли. Треба було завернутії праворуч, у ту вузеньку вуличку. Півсотня метрів — і ДАІ. А що сталося?
 Петро й сам не знав, чим йому сподобався старший лейтенант, можливо, нехитрою посмішкою.
 — Бачите, яка справа, — простягнув посвідчення, — в місцевому готелі зупинився один іноземець. Хвилин сорок тому він кудись поїхав своїм автомобілем. Я хотів прохати у вашого начальства допомоги. Треба терміново знати, де він.
 — Начальства ви вже не застанете. Там тільки черговий, —посерйознішав автоінспектор. — Якщо довіряєте, сідайте. Ми його знайдемо.
 Головач, який не сподівався на такий перебіг подій, враз гулькнув у люльку.
 — Яка марка авто?
 — «Трабант-600».
 Мотоцикл загарчав і, рвучи під собою асфальт, помчав вулицею вгору.
 Одноповерхові будиночки летіли назад, синя сорочка водія роздулася на спині вітрилом, мало не рвалась.
 Минули центральну вулицю, і за кілька хвилин Петро вже розрізняв вказівники на передміській розвилці. Ще кілометр шаленого гуркоту по Феодосійській трасі, і міліціонер скинув швидкість. Попереду, збоку від дороги стояв такий же мотоцикл. Боком на сидінні вмостився автоінспектор.
 Двигун затих.
 — Ну, як справи? — запитав автоінспектор, котрий привіз Петра.
 — Жарко, — відповів його колега, витираючи піт з чола. Чорно-білий жезл висів на руків’ї керма, і це означало, що порушень на трасі немає.
 — Не пам’ятаєш, у бік Феодосії не проїздило іноземне авто марки «Трабант»?
 — Ні. Жодного автомобіля не було.
 — Ви давно тут стоїте? — запитав Головач.
 — Та години, мабуть, із третьої.
 — А до цього, напевне, мали якийсь інший маршрут чергування?
 — Ні. Зранку я Їздив теж по Феодосійському шосе, до бензозаправки й далі.
 — А цей твій іноземець, — несподівано перейшов на «ти» старший лейтенант, — він приїхав з Алушти чи з Феодосії?
 — Він їхав з Ялти на Феодосію. В Судаці зупинився, як мені сказали, на два дні.
 Водій рішуче втопив важіль заводу, майже на місці розвернув мотоцикл...

«Зрозуміло, що турок, а відтак і Рабчук, і той інший, у місті. На Феодосію він не поїхав, а на Алушту й поготів.. — думав Петро, спостерігаючи, як вправно його новий знайомий лавірує по загаченій пляжниками набережній.
 Минули причал, і враз пляж спорожнів. Земля відгороджувалась від моря стрімким бескеттям у двісті метрів заввишки. Сонце вже скочувалося за руїни фортечних стін, що на вершечку гори, ніби спішило на ніч у свій довічний замок. Щербаті зубці фортеці палали, неначе в небі зайнялась пожежа. В деяких місцях рухомі постаті людей на стінах, здавалося, теж палали.
 — Кілька років тому зі стіни Консульської вежі зірвався однії турист... — старший лейтенант показував рукою в бік скелі, з якої далеко вгорі виростала чотирикутна споруда.— Його знайшли вранці на тому місці, де зараз стоїть наш мотоцикл. Пізнали тільки по документах. Кажуть, звечора підпив і подався шукати привидів древніх гепуезців...
 Головач уявив собі цю картину і відчув легке запаморочення.
 Впритул біля скелі стояв «Москвич-1500», стара «Побєда» та кілька мотоциклів. «Трабанта» не було.
 Тут простяглеся метрів триста гарного пляжу, на котрому, як свідчили номери автомобілів, відпочивали переважно місцеві. Прямо біля берега випиналися з води дві скелі, й засмаглі дітлахи шугали з них у море. Страшенно закортіло поплескатись. Руки самі потяглися до коміра. — Як я одразу не дошелепав. — Вигукнув автоінспектор. — Сідай, поїдемо до головних воріт.

На одній з кручених вуличок Петро уздрів кафе «Олень». Запах кухні лоскотнув ніздрі. На мить відчув шалений голод. Останній раз він поснідав пиріжком десь годині о дев’ятій у Сімферопольському аеропорту... Мотоцикл завернув ліворуч і одразу затих. Головач ураз забув про їжу. Ще б пак, перед брамою фортеці стояло іноземне авто.
 — «Трабапт-600», — нахилився до нього водій мотоцикла.
 Петро підійшов до віконця каси-будки. Худеньке личко з двома дотліваючими жаринами-очима було байдужим і стомленим.
 — Будь ласка, дівчино, скажіть, чи довго стоїть тут оця машина?
 — З годину, коли не більше... — відповіла, не виявляючи ніякої цікавості до того, хто питає.
 Вона складала в сумку картки з видами фортеці, котрими тут торгувала.
 — Можна квиток?
 — Ні. Вже пізно. Я працюю до шостої. Петро поліз у кишеню по посвідчення, та на обличчі дівчини майнула тінь посмішки:
 — А ви йдіть зайцем. На воротях уже ніхто не стоїть, — порадила.
 Петро, підійшовши до водія мотоцикла і кивнувши на його міліційну форму, сказав:
 — Тобі, мабуть, не слід туди йти...
 — Я зачекаю.
 — Коли маєш час. Але не тут, а за рогом, біля кафе.
 До воріт підійшов один, а потім ще два чималі гурти людей. То екскурсанти залишали фортецю. Намагався розгледіти у тому загалі людину з жовтою валізою. Та дарма. Не було директора й серед поодиноких постатей, що з різних боків простували до воріт. Петро втупився поглядом у простір між двома могутніми вежами, просіваючи кожного, хто звідти виходив.
 — Красуне, один квиток, будь ласка, — почув у себе за спиною знайомий голос. То був Рабчук.
 Директор відійшов від каси, почав розглядати автомобіль турка. В руці тримав жовтого портфеля. На автоінспектора, який намагався завести мотоцикл, не звертав уваги.
 — Здається, Рабчук? — Головач до директора.— Овсій Мартинович?
 На обличчі директора було скоріше здивування, аніж переляк.
 — Він і є... А що таке? Петро показав посвідчення.
 — Мені треба подивитися, що у вашому портфелі. Старший лейтенант кинув заводити мотоцикл.
 — На якій підставі? — пробелькотів Рабчук. Головач, який уже був поліз до кишені по ордер на арешт Рабчука, побачившії яким жалюгідним одразу став директор, передумав.
 — Ви підозрюєтесь у пограбуванні музею в місті...
 — Мене запідозрено в пограбуванні музею?! Ну, знаєте! — в голосі директора чулося не цілком певне зухвальство. Проте портфеля він простягнув.
 Петро одразу відчув, що портфель надто легкий. Він підійшов до мотоцикла і, поклавши його на люльку, розстібнув. Всередині лежала жужмом зібгана піжамна пара, дві брудні батистові сорочки, електробритва та путівник «Дорогами Криму», в який було вкладено з десяток фотокарток. На фотокартках було знято пістоль з різних боків. Автоінспектор теж узяв одну.
 — Хм... Що це? — запитав.
 — Потім поясню, — і до Рабчука: — У кого зараз сам експонат?
 — Чому я мушу знати, де знаходиться музейний експонат? — роздратовано відповів директор. Мабуть, він уже опанував себе.
 — Гаразд, чому тоді у вашому портфелі — адже це ваш портфель, так? Чи, може, вам його хтось навмисне підсунув? — так чому у вашому портфелі оці фотокартки?
 — Це мій портфель і мої фотокартки. Відкіля вони в мене? Один знайомий подарував.
 Головач раптом подумав, що він зробив дурницю, що зупинив Рабчука, та ще тут, біля воріт. Цей, звісно, нічого не скаже. Але чекати теж не можна. Турок ось-ось може вийти і побачити директора в їхній компанії. Вони зроблять вигляд, що один одного не знають... Тоді все пропало.
 — Прошу, — показав на люльку. — Сідайте, Овсію Мартиновичу. Старший лейтенант знайде вам притулок. Поговоримо пізніше.
 Рабчук знехотя заліз у люльку.
 — Це насильство, ви ще відповідатимете... — пробурчав.
 Автоінспектор завів мотоцикл і вже на ходу кинув, що через півгодини повернеться.
 Недалеко від центрального входу Головач наздогнав групу екскурсантів, чоловік із двадцять. Із розмов цих людей зрозумів, що вони приїхали з якогось будинку відпочинку. Отже турка тут не могло бути.
 — Фортечні споруди побудовано з місцевого вапняку, — казав довготелесий, рябий чолов’яга, мабуть, гід. — Висота веж близько п’ятнадцяти метрів, висота стін — шість-вісім метрів...
 — А товщина? — перебив хлопчина, який весь час клацав затвором фотоапарату.
 — Півтора-два метри... Вежі і стіни зводилися не одночасно. Кожний консул будував ту чи іншу вежу або стіну. Погляньте, — гід показав рукою на геральдичну плиту, вмуровану в західну стіну вежі,— бачите, під гербом надпис? Там написано: «1322 рік, у перший день серпня, ця споруда зроблена під час управління відмінного та могутнього мужа пана Пасквале Джудіче, високоповажного консула Солдейї...»
 Петро подумав, що слід залишитися з екскурсантами — так, ні в кого не викликаючи підозри, зможе оглянути всю фортецю, що внднілася звідси, як на долоні.
 — Даруйте, ви давно тут? — стиха промовив до молодиці, котра зачудованно оглядала фортецю і, здавалося, не слухала гіда.
 — З півгодини, — відповіла трохи здивовано, ніби питала: а яке, власне, тобі діло? Лице в неї було червоне від раптового сонця і вона тут таки змащувала його якоюсь пастою із туба.
 — Вам не доводилося зустрічати високого чоловіка, зовсім лисого?
 — Не бачила.
 — Даруйте ще раз,— йому здалося, що він зіпсував жінці настрій, бо блаженний вираз щез із її обличчя, і натомість з’явилася холодна маска, як у продавщиці з ювелірного магазину, де багато запитують і мало купують.
 — ...Солдейська фортеця на той час була фактично неприступна, — вів далі гід. — Потрапити в неї можна було тільки через ворота, які являли собою загорожу у вигляді ґрат, що підіймалися по пазах. Після заходу сонця ворота опускалися, піднімався міст через рів, і місто до самого ранку було відрізаним від зовнішнього світу. Охоронний режим був настільки міцним, що навіть консул не мав права, під страхом звільнення, провести ніч за межами фортеці... — він говорив таким тоном, ніби вибачався, що розповідає нецікаві, давно всім відомі, речі, що займає їхню увагу своєю незначною персоною.
 «Цікава людина, — подумав Головач про гіда, — Погомоніти б з ним за кухлем пива...»
 В цю мить рябе, вилицювате лице чоловіка повернулося в бік Петра, їх очі зустрілися, здавалося навіть, що той усміхнувся. На скроні й шиї Головач помітив плями незасмаглої шкіри. На рудому від засмаги й ластовиння виді ті плями кидалися в око особливо різко. Такі ж самі плями він помітив і на кощавих руках, які витиналися з-під теніски. В правій руці гід тримав потертого шкільного портфелика. «Шкода, така симпатична й інтелігентна з вигляду людина — і оті плями на обличчі», — подумав Головач.
 — Пішли далі, — сказав гід.
 Коли дивитися з берега, то здавалося, що сонце десь тут, за мурами фортеці, а зараз воно сипало жаром із-за головних воріт, які стриміли двома могутніми вежами. По мурах вешталися молоді люди та дівчата. Петро встиг оглянути всі мури й вежі, останні з боку фортеці не мали стін. За чверть години минули кілька споруд, про які гід детально розповідав.
 Петро весь час поглядав у бік воріт, чи бува хто не виходить з фортеці, але нікого не помітив.
 — Перед нами Консульська вежа, — сказав гід. — Головна вежа фортеці. У військові часи в ній жив консул. Ця вежа, крім підвального приміщення, має ще два поверхи. Зали обох поверхів — прямокутні приміщення: шість сорок п’ять на вісім метрів...
 «Це єдина закрита споруда, — майнуло в голові. — Коли туркові й призначили побачення, то саме тут». Головач непомітно відстав від групи.
 Стежка привела на вузенькі кам’яні сходи, які закінчувались отвором у стіні. Підлога в одному місці зяяла чорним проваллям — глибокий підвал. Прислухався. Тиша, як у склепі. Крізь зруйновану стелю синів клаптик неба. Коли дивитись угору, то здається, що стіни зближаються, ось-ось роздавлять. В одній із стін велика кам’яна ніша, від якої залишився димар, праворуч — друга ніша з залишками фрескової штукатурки. В залі другого поверху — великі прямокутні, з округлим верхом, вікна. По краю, де було перекриття між першим та другим поверхами, виднілися рештки дерев’яних балок.
 Головач переліз крізь завалені камінням двері до сусіднього приміщення, звідти крізь отвір ступив на кріпосну стіну й одразу ж почув голоси дітлахів і плюскіт хвиль, що долинали знизу. Десь читав, що прірва притягує. Зараз він відчув це на собі. Якась невідома сила вабила, штовхала зробити крок уперед. Враз відступив і раптом стисся від напруження, аж у скронях загуло. За спиною хтось стояв. По тілу ніби заковзав полоз. Блискавично зробив крок праворуч, озирнувся. Поряд з отвором, що в Консульській вежі, стояв велетеньский на зріст чоловік. Він заглядав униз, обережно тримаючись за стіну. На засмаглому тімені вилискував гарячий промінь. Петро відчув, як напруження й страх зашпарами виходять із тіла.
 Щелепасте лице з похилим лобом було напружене. Головача розбирав сміх. Цей здоровило, якого він так злякався, сам тремтів, боючись відірватись від стіни, щоб ступити бодай крок по кріпосному мурі. Чоловік глипнув з-під пелехатих брів-стріх, усміхнувся. — Айя-яй, як високо....
 «Айя-яй, як високо...» Такі наголоси міг робити тільки іноземець і тільки зі Сходу. Біля вежі стояв власник «Трабанту» Сейлемез Джебриїл. У турка на плечі висіла невеличка кінокамера.
 Головач зробив кілька кроків у бік наріжної вежі, яка знаходилася на відстані ста метрів від Консульської, і раптом побачив гіда. Той дерся крутою стежкою в Консульський замок. Правицею притискав до боку школярського портфелика. Він, мабуть, закінчив екскурсію, бо екскурсанти невеликими групами побрели хто куди. Ось він гулькнув у отвір, і Головач швидко пішов, намагаючись не дивитись праворуч, де зяяла холодна прірва. «Високий, худорлявий, — казала прибиральниця — Тих пігментних плям альбіноса вона могла не помітити. Я ж їх спочатку теж не помітив... Але який зв’язок він має з Рабчуком?»
 В одному місці широкий мур було обвалено в бік фортеці, і Головач зліз по камінню в траву.
 Турок водіїв камерою, зафільмував море та скелі біля берега й, здавалося, нічим більше не цікавився. Петра він, напевне, мав за туриста. «Зараз іноземець зайде в замок. Фортечний мур, хоч і товстий, але навряд чи є зручним місцем для розмови».
 Справді, турок, зігнувшись, щез у отворі.
 Головач мерщій перебіг від муру до стежки. Глузд підказував, що він мусить бігти по автоінспектора, але інтуїція штовхнула туди, де зараз гід. За кілька хвилин має настати край цій позбавленій будь-якої логіки задачі. Накинувши на плечі куртку, яку до цього тримав у руці, Головач розстібнув в ній внутрішню кишеню і витяг пістолет; стромив його в задню кишеню штанів. «Мабуть, до цього не дійде...»
 Крізь провалля в перестінку долинало белькотання турка, який то цокав язиком, то фанатично промовляв незрозумілі слова.
 — Долі було завгодно, шановний Джебриїле, щоб я дізнався про вашу потребу, — дзюрчливо лилися слова гіда. — То я вам передав швейцаром готелю «Ореанда» цидулку, в якій повідомляв про те, куди вам слід їхати, аби побачити пістоль.
 — Скільки достойний просить за пістоль Магомета IV?
 — Поки що це пістоль Івана Сірка, дорогий Сейлемезе... Двісті тисяч карбованців та двісті тисяч доларів. Річ цих грошей варта.
 Настала мовчанка. Біля ніг Головача, в чорному підземеллі, ніби щось гуділо. Незвичайні обставини і химерна вимова іноземця зробили Петра на мить учасником східної казки. Він відчув себе Алі-Бабою, що опинився в печері розбійників. Спало на думку, що читаючи в дитинстві цю казку, хвилювався сильніше ніж зараз.
 — Це забагато, — нарешті подав голос турок.
 — Е-е, ні, — почулося, як клацнув замок портфеля,— пістоль вартий тих грошей, хоча б як коштовність, не кажу вже про історичну його цінність. До того ж ви нічим не ризикуєте...
 Якийсь час тривала тиша. Здавалося, що за стіною вже немає нікого. Нарешті почувся голос турка:
 — Достойний, е-е... Не знати вашого імені...
 — Моє ім’я не має значення.
 — Хай так. Але те, що мене бачити хазяйка музею, коли я фотографувати пістоль, а також те, що по тому його було викрадено, свідчить більше на шкоду мені аніж вам. Коли митниця виявити в мене пістоль, то довести мою непричетність до пограбування музей бути неможливо. До того ж пістоль потрібна не мені...
 — Авжеж, колего, не вам, а скоробагатьку, якому ви так вправно виростили генеалогічне дерево. Судячії з усього, на тому дереві рясно родить золоте листя. От нехай ним і потрусить, якщо бажає мати підтвердження свого зв’язку зі славним османським родом не тільки на папері. Зв’яжіться з ним по міжнародному телефону і повідомте алегорично про ситуацію, що склалася.
 Знову запанувала мовчанка. А тоді обізвався турок:
 — Звідки достойний знати про генеалогічне дерево? — в його голосі вчувався подив і вагання.
 — Звідти ж, звідкіля я довідався про вашу зацікавленість пістолем Івана Сірка.
 — Я мати завдання лише довідатись чи існує пістоль, — уже твердішим голосом відказав іноземець. — Я також мати завдання домовитися про купівлю пістолі у її власника, якщо такий виявиться. А вести переговори про купівлю викраденої з музею пістолі я не мати завдання.
 — Ну, то як знаєте. Я буду в неменшому наварі, коли порубаю пістоль на шматки і продам зубним технікам. Ще й діаманти залишаться на додачу.
 Турок швидко заговорив рідною мовою, в його голосі чулося обурення. Нараз, мабуть, опам’ятавшись, промовив українською:
 — Але ж це історичний реліквія!
 — Я ризикував, викрадаючи цю вашу кляту реліквію, мушу ж я мати відшкодування за моральні збитки.
 Петрові несила було встояти далі за стіною і він умить опинився в проваллі.
 — Ви їх скоро матимете, шановний!
 Гід, який сидів на кам’яній брилі, підскочив, ніби випросталася пружина, вирячився на чорний кружечок дула.
 — Моральні збитки, відшкодування, — голос бринів, як струна на морозі. — Візьміть портфеля й виходьте, — і до турка: — А ви, пане Сейлемезе, повинні будете дати пояснення.
 — Яка пояснення? Я нічого протизаконного не робити. Цей людина пропонував мені пістоль...
 — Який викрадено з музею, — перебив Головач.
 — Я нікого не заохочувати викрадати пістоль... — Похиле чоло іноземця заблискотіло великими краплинами поту, зробилося кольору перепаленої цегли.
 Петро помітив, як забігали очі гіда. Той, либонь, шукав щілину, крізь яку можна було б дременути.
 — Прошу, — показав дулом до виходу в проваллі, сам відступив до стіни.
 Вони простували вниз до воріт — гід, з портфелем під пахвою, попереду, Головач трохи віддалік, тримаючи руку з пістолетом в кишені куртки. Куртка була без підкладки і, при потребі, можна було б стріляти крізь дірку в кишені, лише відкинувши полу. Турок залишився в Консульській вежі. Петро помітив, що той спускається, коли вони вже були біля воріт.
 Автоінспектор щось розповідав дівчині-касирці, яка саме зачиняла касу. Вона посміхалась, а він тримав її сумку.
 Гід, намагаючись не дивитись на касирку, підійшов до мотоцикла і зручно вмостився в люльці. Він і справді нагадував пасажира, а не злодія. Заревів двигун, і мотоцикл покотив униз по звивистій вуличці. Петро ще бачив перед собою здивоване обличчя дівчини.

Овсій Мартинович переглядав книжку «Дорогами Криму». Він усе ще не міг дійти тями, за що йому «шиють кримінал». Хіба той бовдур, із яким він познайомився в кафе «Вертута», викрав музейний пістоль? Адже вони домовлялись, що він тільки непомітно сфотографує його...
 Черговий сержант-автоінспектор читав собі біля столу спортивну газету, не звертав на Рабчука найменшої уваги, ніби його тут і зовсім не було.
 Овсій Мартинович почав думати над тим, що йому пахне за намір продати іноземцеві інформацію про пістоль...» І чому продати? Подарувати! Перестань тремтіти, Сєвко! Музейний пістоль це не така вже й «таємниця». У твоєму намірові є навіть прогресивний бік — інформація для зарубіжного гостя про культурні цінності нашої країни...»
 В коридорі почулися кроки. По миті в дверях виріс високий чолов’яга з портфеликом під пахвою. Рабчук остовпів.
 «Іноземець з «Ореанди»!?»
 За спиною в рябого стояв міліціонер і той хлопець, що спровадив сюди Овсія Мартиновича.

* * *
 Петра розбудило сонце, яке плавало в блакитному повітрі перед самим вікном номера. На мить здалося, що він і не спав зовсім, а зробив стрибок у часі з дванадцятої ночі до шостої п’ятнадцять ранку. Такий стан безпам’ятства Головач уже переживав, від з’являвся після сильного нервового і фізичного виснаження. Та щойно став під холодний душ, як у пам’яті враз повстали події вчорашнього дня... Ще за стіною в Консульській вежі, коли він дослухався до розмови між гідом і турком, у нього з’явилася підозра, що гід знав про зацікавленість іноземця пістолем до того, як Сейлемез прибув до Ялти. І тому, щойно вони заповнили горішню частину протоколе допиту, запитав:
 «Звідки вам, громадянине Підложнюк, було відомо, що Сейлемез цікавиться пістолем?»
 Вони обоє — він і автоінспектор, в кабінеті якого вівся допит, не зводили пильних очей з блідого, ніби знекровленого обличчя гіда. За блідістю навіть важко було розгледіти пигментні плями альбіноса.
 «Підслухав у ресторані «Ореанда», — відповів гід. Селеймез, що був тоді напідпитку, звірявся якомусь чоловікові, сусідові по столу, що він історик із Туреччини і таке інше».
 «Чи знаєте ви чоловіка на прізвище Рабчук?»
 «Ні, не знаю».
 І тоді вони повели Підложнюка в кімнату чергового, де сидів директор. На гіда зустріч з Рабчуком не справила враження. Зате на обличчі Овсія Мартиновича відбився крайній подив.
 ...Обтираючись після душу. Головач подумав, що до від’їзду з Судака мусить оглянути, уже за спокійних обставин, Генуезьку фортецю, бо навряд чи найближчим часом така нагода випаде.

* * *
 В кабінет зайшов лейтенант. Він був у цивільному, як завжди випрасуваному ретельно, костюмі.
 — З приїздом! — потис руку. — Що це в тебе за лахміття на столі?
 — Подивись, — Головач підсунув шкільного портфеля. Клацнув замок.
 — Що-о!?
 Серед якихось паперів сліпучо сяйнув діамантами пістоль.
 — Хто? Рабчук?
 Головач не поспішав з відповіддю. Він висунув шухляду і кинув на стіл ту ж саму розкриту пачку цигарок, що й тиждень тому. Лейтенант не звернув на цей рух найменшої уваги, очікуюче мовчав.
 — Ні. Підложнюк. Людина без певних занять. Свого часу його вигнали з історичного відділення університету за крадіжки в гуртожитку. Потім він відсидів рік за спекуляцію. Останнім часом займався фотографією в курортних містах, терся коло іноземців. Тиждень тому влаштувався гідом у Судацькій фортеці-заповіднику... Рабчук розповідав, що бачив його в «Ореанді» і навіть мав за інтуриста. Це Підложнюк повідомив турка, що в нашому музеї є пістоль. А потім викрав його і запропонував тому ж туркові за скажені гроші.
 — А звідкіля Підложіїюк знав, що в музеї є пістоль?
 — Кажу ж тобі, він навчався на історичному відділенні нашого університету.
 — Скажи, чому ти нічого мені не розповідав про це?
 — А я й сам не знав. Якби не випадок з Рабчуком, який винен тільки в тому, що зшахраював собі відрядження, — плакав би наш пістоль.
 — А навіщо це було робити Рабчукові?
 — Каже, хотів зробити послугу туркові, з яким він подружився, відпочиваючи в Ялті.


Повіть друкувалася в одноіменному збірнику: 
© САВЧЕНКО В. В. Консульська вежа: Повісті. - Дніпропетровськ: Промінь, 1984. - 256 с.