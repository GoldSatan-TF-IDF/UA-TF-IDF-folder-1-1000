Іван Їжакевич: побачити життя 
Нарціс Кочережко


Книга перша
ІВАН – ІВАСЬ

Низько пригнувшись, ледве ступаючи, щоб усе ж не вибитися з колії, залишеної полозами саней, він намагався якомога швидше дістатися поля, звідки видно село. Щойно поминув ліс, хотів хоч на мить зупинитись, оббити гирлигою, що правила за ковіньку, гуглини льоду зі зморщок сириці на постолах, але небезпека гнала уперед: а що, коли вийдуть вовки – враз наздоженуть.
Озирнувся. Мов напнута хустина, небо торкалося чорними китицями білого поля. Як те небо посіріло: ані тобі зірочки! Безкінечний огром ховав у тих китицях сірі страхи. Раптом здалося, що блимнули вогнистими очима вовки. Аж осів. Обіруч стиснув кийка і відчув немічність перед світом. Не бачив і не знав, щоб хтось коли від вовків оборонився.
Стояв і ладен був заплакати. А перед очима – блим! блим!. 
Далебі, вже по небу лізуть! Перехрестився. Раз, удруге: хутенько, далі хутчіш. Аж зачепив тремтячою рукою за кошлаті брови. Нараз і спали блискітки. І сіре небо зависало десь так далеко, геть десь поза лісом, і ліс був сам по собі. “Ондечки вершечок Сичевого дуба, ось мої сліди, – міркував Сидір. – І чого ж я став дурником на видоці? Еге ж, приманкою стою!” Леше хотів повернутися та йти на село, як щось ноги прив’язало. Смикнув ногу – ані тобі руш. 
А що, коли витягти ногу з онучі? Потяг і став босоніж на сніг. Далі хутко другу – аж обпекло пальці. Схопив постола і як смикне! Та й одірвав. Тьху. нечисть! За підківки тримало. 
Опісля підбігцем, підбігцем, наче й не було тієї втоми. Вибіг на горбак і побачив своє село. Запахло печеним хлібом, затіркою.
Двадцять верст одміряв, а ще зо дві – й скінчиться важкий день.
Гуляв оце на весіллі в Довгенькому, як і годиться: од суботи до четверга. Мусив іти на таку оказію пішки, – не мав коня. Та дуже вже хотілося побути серед чужих людей. Село далеке, мало знайоме.
Ще й року нема, як від’їхав туди Сидорів товариш. Жив у родичів і сумував за рідним Вишнополем. Аж тут трапилася нагода запросити в гості вишнопільських парубків – Сидора та ще двох у минулому близьких сусідів – виходила родичка заміж. 
Сусідські хлопці не пішли. Не виходило й Сидорові. Нездужали мати, однак у хаті зоставалося ще четверо менших, усі могли дати собі раду, тож він таки заповзявся в Довгеньке.
Що вже товариша побачить, наговориться досхочу, розповість вишнопільські новини – одне. А ще мав потаємну надію: можливо, там, на стороні, не обходитимуть його дівки. Може, яка приглянеться, і на його лагідне слово хоч усміхнеться. Бо дівки вишнопільські мають Сидора за живу душу в гурті – й тільки.
За отим і хата добра, і земля є, і двір не пустирище... А Сидір – лише Сидір і усе.
Мав його батько старі воли: брав паровицю в найм, чумакував. Далі збив копійчину й виплатив за ті воли, а тепер – тільки й того, що висить старе ярмо на кілках під повіткою у бік вулиці. А землі – лише на невеликій садибі. Та ще – тісненький двір. Ходить ним Сидір. Усе, що треба переробить. та ще сюди пригляне, й туди. А далі зупиниться й дивиться на шлях.
Шлях завжди здавався йому чимось рятівним. Ось і тепер, брьохаючись по снігу, заходив у село й радів, що дістанеться додому. І вже вкотре подумки перебирав оті свої теперішні весільні гулі. 
Спершу все йшло, як і у Вишнополі. Наче й не пролягло поміж селами двадцять верств. На що вже рукою подати до Зеленькова – і то не так усе схоже, як у Довгенькому. В Зеленькові поприбігають дівки та як закрутяться, ряджені в оте смішне зеленківське вбрання: піддиркані куценькі спідниці, широкі рукави, одне тобі – зеленківські деркачі, та й годі! Тож є на що подивитись. Усе ставало Сидорові в Довгенькому скучно, гадав уже, що не добуде всіх днів, та враз все змінилося.
По другім дні весілля. аж під вечір, проїхав хтось повз двір гарними саньми. 
– Маруся приїхала! – загукали дівчата й вибігли з двору. 
Зосталися самі хлопці. Давай радитися, що б то таке дівчатам утнуть. Одні кажуть: “Зачинимо ворота на колодку! А на перелаз оберемками солому насипемо!” Інші давай на своє збивати: “Краще двір водою полити, аби ковзко танцювати стало. Ото буде сміху, коли яка пара впаде!” Третім надумали всім як є парубкам у клуню заскочити. – Були хлопці на весіллі й не стало! “Прийдуть дівчата. музики гратимуть, а їм стій і плач: нема хлопців, нема!” А ще якийсь високий такий, ото вже високий! – над усе хотів викотити сани, а коли вéрнуться, посадити їх і запустити згори.
– Їй-бо, – кричав на весь двір, – до низу не доїдуть!..
Наперед нього виступив такий, що йому весь час було задушно. То шапку знімав, то груди розхристував – аж парувало на морозі. Й голос десь сидів у нього аж поза плечима та ледь пробивався наперед.
– Не треба! – переконував він. Не треба так! Отак можна ногу увихнути, що й костоправ не зарадить. 
– За Ганьку боїшся?! – реготнув високий. – Хлопці, саму Ганьку посадимо! А Хведір як боїться – най біжить ззаду та здоганяє.
Голосно засміялись, а дівчата уже в воротах і...
Глянув Сидір. Що вже там були й мовчазні й голосисті, вродливі й зовсім непоказні – усе нагадувало йому їхніх, вишнопільських, дівчат, і він усе не одважувався стати біля якої та щось мовити. Бо ж то за чужого парубка враз запитають: де, чий, що має... 
А тут така йшла попереду, аж у тих семи селах та двох містечках, де бував, такої не зустрічав і не міг зустріти. Із подиву відступив до стіни. А вона уклонилась людям та стала поодалік за дівчатами.
Хлопці одним краєм зайшли, зайшли другим краєм – мов крилами обняли. Щойно колом обступили, аж уже і в хату гукають. 
– Ходи, Марусю, ходи, честі ради ходи до столу!
Тут і батько молодої, і мати молодої попід руки й у хату її повели.
Незабаром і Сидір підвечіркував за столом. Не смів голови підвести, та очі, однак, бачили, як же гарно сидить та Марія за столом – мов на іконі. Очі блищать так, немов от-от заплачуть, а руки щось там роблять над столом, наче благословляють стільницю. Аж очі заплющив Сидір.
Далі одважився й зирк! Он із якого краму одежина! Та знову заплющив очі.
Як вийшов і став плече у плече з товаришем, тоді спитав:
– Чия то така?
– Мараховського, отця Овксентія дочка.
Біле снігове подвір’я почорніло, мов глибоке провалля між ним і нею. Ще трохи помовчав. Тоді повернувся й зтихенька так:
– Не мені дивитись на її вроду. – Оглянувся на товариша і вимовив: – Хіба б дівоча шана її впала – може, лиш тоді пішла б за мене!
Нічого не почув на ті розпачливі слова.
До кінця весілля не зміг піти до дому. День у день, година за годиною очі шукали Марію, а коли вже мусив рушати на своє село, намагався загаятись хоч трохи, бо вже ніколи не побачаться, а як і доведеться – вже не за її дівування.
Ішов поволі Довгеньким, поклав руку на плече своєму товаришеві й, з того жалю, виказував такому ж, як і сам, сіромі свої лиха:
– Уже нам по тридцять, далі женитись пізно – тепер пора. А на моє обійстя ніхто не піде, немає у мене нічого та ще ж братів стільки за мною: Сава, Пантелеймон, Мартин і наймолодший!
Горіла гаска при вікні в отця Овксентія. І, чи то здалося, а чи й насправді ще раз побачив Марусине личко...
Бачив його й тепер, доходячи до хати. Вже настала та пізня пора, коли собаки шугають на вулицю і зараз от стрічали його злим, приопівнічнім гавкотом. 
“Оце господар! – подумав про себе Сидір насмішкувато. – Вовки не надбігли – сусідські собаки пошматують. А я й пса не маю, аби мене виборонив!”
*  *  *
Прочинив двері й уже в сінях відчув дух рідної оселі. Узявся за клямку хатніх дверей і довго їх на відчиняв. Скінчилася мандрівка на чуже село, скінчилися розваги і до печалі за красунею Марією додалися хатні біди. Знову обсядуть його. 
Перша біда – що мати хворі. Друга біда – майже порожня комора, за цими біжать гуртом біди менші. Перша каже: “Ще б пару постолів. хоч би на двох одні були”. А там чути про кожуха. Про шапку. Навіть про онучі.
Тихо так прошмигнув у хату. Й знову зупинився. Бо з печі хвора мати запитала, як йому там велося.
Що мав казати? 
– Спіть, мамо. Там добре мене приймали. А раз то таки попід стінну лаву так потисли, що сидів навпроти старости. І здоровкався до них. 
– Бачиш, сину! Чужій людині завжди більша шана. Бо все-таки думаєш: може, в нього за душею щось там є?
Лежав Сидір на теплій лежанці, думав про чуже село й втішав себе тим, що сказала мати. Перед сном чи вже й ввісні здалося йому, що Марія з цікавістю поглядала на нього.
*  *  *
– Наче двері рипнули в Їжаковій хаті, – мовив з лежанки на піч своїй жоні Север’ян Починок. 
– І чого б то серед ночі? – відказала Настя. – Може, в сінях наших зашебуртіло щось? 
Чогось зітхнула і враз важко задихала, мабуть, заснула. 
– Чуєш, Настю, таки хтось клямкою брязнув.
Вона знову зітхнула, спроквола повернулась:
– Та спи вже, а то й мені не даєш. Тільки-но мені таке гарне привиділося, по дню розкажу. Чого ти там вислухуєш?
– Та хтось, наче, пройшов, згодом двері рипнули. А це, кажу, вже й причинилися. 
– Палазя слабує. Може, хто вийшов снігу зачерпнути. – Зовсім уже тихо додала: – Он скільки лежить.
У Вишнополі мало слабували. В такому великому селі рідко траплялось, щоб хто зліг. Коли в жіноцтва боліла голова – тісно перев’язували хусткою чоло і робили роботу далі, а чоловіки при такій оказії залазили на піч й усі до одного вірили, що десь простудили ноги, та засовували їх під рядно на голу черінь і терпіли, коли пекло дошкульно, бо ніколи було слабувати. Скажи лиш осавулові про голову – одразу налетить, що горілку пив та міри не знав ледачий, ще й наважувався про те розказати. “Хочеш до жлукта, різок захотілося?” – лементуватиме. 
Север’ян не спав, іще озвався до Насті:
– Може, знову забігли вовки. Недавно в Хоменка розшили кошару, та ні тобі вівці, ні тобі баранчика. Вирізали всіх начисто. Сам Хоменко й винен. Якби відкинув сніг, хіба б ті вовки вилізли на стріху? І плетеничок у нього – добра коза зіпнулася б й перелізла. Такі лози в нього на низу, лиш нарубай та заплети! І розведи його на горі на обидва боки, наклади терну чи яких там колючок – ось тобі й перепона!
І хоч сам мав такого плетеника. як і хотілось, і з двору повигортав увесь сніг, усе-таки боявся, щоб вовки чого не придумали і не дійняли його, Север’янову, скотину: отих двох бичків, що з них ростуть волики. Уже тоді матиме все, що треба: з овець – кожуха, з конопель – сорочки, на своїх жорнах змеле, а зі старого вола зніме шкіру та взується.
Надумався, звівся навколішки, потягся рукою до печі, мацнув у великому надтріснутому горщику, скільки ще залишилося там солі. Рука опустилася глибоко й торкнулася невеликого камінця, що лежав на дні. 
Тепер і сам зітхнув, як Настя. Та ще пильніше наслухав, чи тихо на повір’ї.
Далі заснув, і вже не дослухався, як удосвіта Настя переступила через його ноги, нагнулася до маленького віконця; чи справді пройшла ніч? У сусідів блимав каганець, то й вона наставила до лампади соломинку. Навраз заблищали образи, а далі затріскотів і притих лійничок. Видно стало хліб на полиці, сільницю на столі, а стіни десь ховалися в пітьмі. Якби вогник мав сили більше – Настина тінь перебігала б раз у раз із кутка в куток, нагиналась би навстріч чоботам на один копил й майнула б до дверей.
Вийшла Настя подивитись, чи й справді хто пройшов свіжим сніжком серед ночі. Глянула довкола та аж замружилась. Усе було однакове, все притрусила пороша. І так тихо в селі, наче хто їй вуха затулив.
Підійшла до кошари. А вівці сплять і не чують. й сивий баранчик не тупотить, як щорань ногою. “А чого йому лякатись мене, – думалося Насті, – він чує. що то я”, – і вона відсунула дверцята.
Щось як кресне перед її очима та бух у пелену! Ой лишенько, де той кінь під нею узявся?!
Учепилася йому обома руками чи то в гриву, чи в боки. А він – скік! – через перелаз і несе її в одній сорочці та куценькій свитці на люди!
Ще на подвір’ї закричала. боячись упасти. А воно ж несе – аж вітер свистить. Кричала-кричала й зомліла.
... Як теє вилетіло з Север’янового двору, сусідка зупинилася, щоб не перейти дорогу упорожні, та як угледіла – кинула відра й коромисло, забігла в свою хату, а далі мерщій до Север’яна.
Як не кинеться Север’ян вулицею, а тут уже біжать чоловіки з вилами та сокирами. Ониська знай гукає їм навздогін: 
– Сама бачила: отак, у пащеку, голову взяв, а всю за спину закинув – і чкурнув! 
Жінки стояли і перегукувалися. мерзли, та не рушали з місця. Аж тут несуть Настю у рядні. А Север’ян позаду тягне за хвоста більшого від себе вовка.
Поклали Настю на снігу серед подвір’я, обступили. Вона як підхопиться, очунявши:
– Лишенько, люди, скільки вас, а я в сорочці!
*  *  *
Уже й літо пройшло, а не було дня, щоб не згадували, як Насті вовк у пелену потрапив, як вона впала на нього, а він наосліп тікав і ніс її на собі, аж поки не завалився за селом, коли – зі страху – лопнуло йому серце.
... У Сидора мало роботи на своїй садибі. Мати, усе ще слабуючи, поралася лише в хаті. Сидір з братами вже до обіду встигав дати усьому лад. А коли ходив до пана – дня мов і не було: зійде сонце та зайде і, все-таки, принесе якийсь заробіток. 
Ще минулого літа село відробляло панщину, а він, серед двадцяти вільних родин, міг і не ходити на панський лан, але тільки й того. Таки йшов, ішов за п’ятнадцятий сніп. 
Ніхто не знав, як поведеться цього літа, питали один одного, радили, гадали. А жито спіло під синім жарким небом. Здавалося, жито пронизане синіми небесами, що розцвіли при самій землі волошками. Трохи вище пов’язано зелені стебла червоними стрічками з пелюсток маку.
Стояв Сидір на самій середині свого обійстя і дивився на стару свою невеличку хату й думав, чи довго ще витримають дубові слупи. Мовчала хата й собі дивилася на Сидора невеличкими віконцями у чотири шиби. Колись це була гарна хата на дві половини через сіни, взаміт стіни, закидані глиною. Навпроти хати, через двір – клуня. Неподалік неї стояв Сидір. Ліворуч – старі повітки, праворуч – темник і невелика пасіка. Вишневий садочок, здоровенна груша – залишок прадавнього лісу. В межах, де сходило й заходило сонце, росло по дубові. Дуби – для охорони непорушності дідівських меж. 
Сидорові предки – подоляни. Поділля він не бачив, знав лише за давніми переказами, і був той край для нього немов якимось іншим світом, про який тільки й знати, що розповідали. 
У шухлядці столу – давні папери, котрих ніхто в роду не міг читати. Надумався Сидір нагукати в неділю чоловіка, який знав грамоту. Може, якраз там написано щось таке, що підкаже, як бути ось тепер. Може, таки й справді заживеться, коли всі вільні. Мав він колись певні привілеї на папері, може, тепер йому й покращає, врешті, в житті. 
У тій частині садиби, що до заходу сонця, було таке місце, яке називали Викраденим скарбом. Землю під садибу тут, у Вишнополі, одержав по чиншу його дід Василь. Раніше були тут залишки старого лісу, що підступав до панського пасовища. Розчищаючи чагарник, дід натрапив на провалля, закладене каменем-пісковиком. Накидав сюди землі, покрилась вона дерниною, так ніхто й не знає, що ж там зосталося в глибині, чи й справді в тім давнім лісі заховано було скарб. Гупнув Сидір ногою об землю й озвалась вона гулом таємничої порожнечі. 
Якщо на цій землі рід Їжакевичів жив од діда – прадід жив недалеко звідсіля, на Уманщині, а прадідові предки ще десь у середині XVII сторіччя – на Звенигородщині та, за переказами, служили в козацькому війську, либонь, Уманського полку. Це, мабуть, так, бо західна частина Звенигородського повіту належала Уманському полку. З роками, коли польський сейм виніс ухвалу розпустити козацьке військо із забороною козакам жити в маєтностях королівських і шляхетських, предок, на ймення Купріян, змушений був перейти на осіле життя й мешкати на старості в чужій хаті. Працював по найму і син його, Василь, що народився 1710 року. 
Не міг змиритися з несправедливою долею батька Василь: уболіваючи й за нього, і за своїх синів: Андрія, Івана та Василя, десь у сорокових роках став оббивати пороги управи в Калниболотах. Переконуючи, що батько його на військовій службі не мав змоги утримувати землю і тому рід зостався без притулку, доводив свої права на отримання клаптя землі під садибу. 
Врешті після усіх клопотів Василю Їжаку в управі видали папір на дозвіл стати міщанином “без усяких вищих прав”, і став Василь Їжак “шляхетно уродзоним Базилем Їжакевичем”. Оце тобі й уся земля, й усі права...
Переселився тоді Базиль Їжакевич у містечко Рижанівку, що в двадцяти верствах од Звенигородки, та, як і раніше, став наймитською працею заробляти на шматок хліба й горішну одежину для своєї родини. Коли підросли сини, старший – Андрій – з дружиною Ганною й дітьми поселився в Бабанці на Уманщині. 
Середульший, Іван, родини не мав, а наймолодший – Василь – із дружиною Євдокією та дітьми Семеном, Мар’яною, Гаврилом поселився ось на цім обійсті, де й сидів їхній онук Сидір. 
Коли Сидір вийшов із садка – пішов до ставу, на греблю. Завжди, минаючи ставок, милувався його великим плесом, довкола якого кружляли в повільному танку верби. В кінці ставу, на пригорці, виднілася церква, за нею великі дерева, що здавалися лісом серед села. Праворуч, за тим лісом, була велика яма, а в тій ямі – панський сад. Пани звали цей сад Óґрудом. Неподалік, на найвищому місці села, розвинувся ще один Óґруд, в якому стояв панський палац.
Сюди, до ставу, підходило кілька вуличок, проходила повз і найбільша вулиця, що протяглася вздовж річечки Кам’янки на кілька верств. 
Зупинився Сидір над óпустом, глянув у воду, побачив себе й усміхнувся. “Стою собі, немічний, посеред світу, стою на роздоріжжі: чи до людей іти, чи додому вертатись. Чогось так важко!”. Стояв довго-довго й видивлявся гарне Маріїне личко. Отак би вдвох та бути собі, що з того, що бідний – проте не ледачий.
Так і застали зігнутого над водою Сидора кутянські хлопці. 
–Чого стоїш над водою, мов верба? Пішли до Фонталу – пити холодну воду!
Усі збігли з греблі до найбільшої в селі криниці. Колись тут вода била потужним струменем угору, годі було й підступитись. Накотили на те джерело великий камінь, причаївся струмінь, притопив кам’яну брилу, стало з тієї криниці озерце – вікнина, збігало річечкою в Кам’янку. Скільки б не черпали люди, а в ньому води по вінця, і все літо прохолодна, а взимку – парує, не замерзає.
Незабаром покинув хлопців, зайшов до сусіди, Пашківського, запросив читати старі папери.
– Що там оті папери! – каже немолодий, та ще неодружений Сава. – Я он ті, що в нас, уже напам’ять знаю. А нічого вони до мого двору не додали. Та підемо вже, почитаємо, раптом на викуп землі яке полегшення є. – І одразу згадав, що в усієї сільської шляхти хоч трохи є землі поза наділом, а в Сидора – й сажня нема. 
Читав Сава при лійнику, читав дуже голосно, приспівуючи, немов дяк: “Одспівано в церкві Михаїла Архангела літа 1772, місяця іюля тринадцятого дня. Ховав священик Прокопій...” 
– Зачекайте, Саво, – перебив Сидір. – Це – про прадіда. Беріть папір інший. 
Сусіда відклав невеликий папір, узявся розгортати, як йому здалося, значиміший, з печатками. Потім підняв кварту з водою, зробив кілька ковтків, і знову протяжно: 
– Свідо-о-оцтво-о-о-о... Тільки ти, Сидоре, не перебивай. Я вже як візьму голос – мушу дочитати. А коли мене збивають – хрипота нападає, а тоді вже – годі. Ще понад силу раз, удруге – й усе.
Сидір кивнув на знак того, що не заважатиме, і по хаті полинуло:
– ...Він, Їжакевич, шляхетного батька й матері уродзоних, в оній Рижанівській Покровській церкві минулого 1760 року в саму регалюцію уніятським священиком Павлом Козловським охрещений та миром святим помазаний, а хто йому, Їжакевичу, при хрещенні восприємником був за давністю літ невідомо, та й свідоцтво про восприємників узяти нізвідки... У вірність чого за підписом моєї руки та печаттю дано 1802 року ноября 22 дня в Рижанівці. Містечка Рижанівки Покровської церкви настоятель повітового міста Звенигородка благочинний протоієрей Садовин...
– Те про прадіда було написано, а це – про дідове, – мовив Сидір. – А де ж про землю? За якимось папером наділили дідові садибу, може б, і тепер поля дали? 
– Як читали “Положенія про викупи”, було там і за присадибну землю, і за польові наділи. Але ж твоя садиба – це твоя, а наділу в тебе нема.
– Якби було, – каже Сидір, – чим би мав викупляти? 
Хоч Сидір і належав до так званих “вільних людей”, був однодворцем – як нащадок “дрібних служивих державних людей”, записаних у подушний склад зі збереженням за ними права власного землекористування по чиншу-оброку, та, крім садиби, землі не мав. Як і всі вільні від панщини люди, що за наказом Петра I від 26 червня 1824 року обкладалися подушним податком та оброком. несли повинності земські та міські й були прозвані сільською шляхтою, Сидір намагався будь-де заробити копійку: влітку ходив на панський лан, а взимку з решетом у руках у панських клунях кружляв зерно на бариш. 
Дід Сидорів чумакував у головній валці панського чумака Дульського і несподівано помер: було йому десь за шістдесят літ. Рано залишив невелику родину. Сидір тоді був ще дитиною.
Списки і тих селян, що закріплювалися за поміщиками, й тих, котрі платили оброк, перевірялися не часто. Усіх включених до списку звали “ревізькими душами”. З кожної такої душі брались податки, навіть тоді, коли людина померла, та ще не була викреслена зі списку – “ревізької казки”.
Шукаючи паперів про землю, Сава читав усе підряд і дійшов до “свідоцтва”, котре одержав батько Сидора. По хаті лунало: 
– Житель-однодворець Родіон Їжакевич з’явився в Уманську ревізьку комісію й у двох примірниках посімейні списки подав з показанням оних трьох чоловічої та двох жіночої наявних душ. Що ся комісія й засвідчує...” 
Коли помер дід, Сидорів батько став чумакувати на тих волах, які дід устиг викупити в пана Пухальського.
Змінився поміщик у селі, господарем став Володимир Трзцінський. Збігали роки, населення в селі зростало. Проте село в своїх межах не ширилося. Дедалі сутужніше ставало селянам із землею і добре, що батькові Сидора вдалося одержати хоч невелику садибу.
На початку п’ятдесятих років помер Родіон Васильович, залишивши чималу родину: дружину й п’ятеро синів. Найстаршому, Сидорові, виповнився двадцять один рік, а наймолодшому не було й чотирьох. 
Допізна читав Сава ті старі папери та нічого не знайшов такого, що могло б стати у пригоді Сидорові. Ще залишилося кілька непрочитаних, Сава перекладав їх зі столу в шухляду, а тоді знову на стіл, приклав до тих, що лежали окремо і були читані, вже в котре напився води й став проситися додому.
Матір Сидорова слухала все те, за весь вечір не зронивши й слова; тепер вона стала щиросердо дякувати сусідові, який доклав стільки розуму і згадав усіх небіжчиків. 
– Хай земля їм пухом буде, – стиха проказала й зітхнула. 
Сусіда прочинив двері, вклонився і хутенько зачинив їх за собою.
Дзижчала муха в кутку, примотана павутинням. Сидір прислухався й загасив лійничок. 
*  *  *
Як були кріпаками, ніхто в селі, окрім вільних людей, не міг нікуди відлучитися, хіба в базарний день сходити на ярмарок до Легедзини, Майданницького або кіньми дістатися найдальшого ярмарку в Торговиці. 
Цього ж літа всяк міг на свій розсуд кудись податися. Та мало хто з селян де бував, то й ходили знову лиш на ярмарок. Проте були й такі, що вже потрапляли до міста. Коли ж вертались – розповідали не менше, ніж чумаки, або ті, що панську скотину гнали у Варшаву. 
Чумак виїде на широкий шлях і тримається краю; зустріне тих, що вже з крамом та сіллю їдуть, помине їх по небитім шляху та знову по краю дороги. Рідко хто на середину виїздив, берегли для волів пасовисько. За шляхом, обкопаним ровами, усе чиясь земля. А чумацький випас отут, на порослі. Тож віками йшли при однім краю, аби не збити зелень. Трималися чумаки свого воза, хіба коли у валці йде – заскочить який грішник у корчму, а тоді вже підтюпцем наздоганяє свою паровицю. Ті, хто до Варшави за чередою ходив, усе тим чумацьким шляхом простували на Волинь, талували чумацьке пасовисько, а ніхто не смів заборонити: панська скотина йшла. Вже з Волині до Варшави – усілякими там манівцями. Тож у містах не бували, а вже як доходили до тієї Варшави – враз їх там панки переймали, брали скотину на убій і відпускали людей назад. Ніхто ніколи не чув, щоб коли когось та в ту Варшаву зазвали. Чувати, проте, було, що починається вона з кам’яних вулиць, і хати там з каменю, й тини з каменю, а що вже там далі – того не знати. 
А ось тепер розказують, що Керців хлопець у самій Умані побував: ну геть тобі як міщанин там з’явився, за кілька грошів у якімсь панськім домі їв та спав. Не заблудився, вернувся назад додому. Туди, кажуть, ішов через Бабанку, Гродзиво, а вертався через Піківець, Доброводи, Легедзино і вже тоді потрапив по знаній дорозі у Вишнопіль. А як наступного дня пішов з чоловіками косити траву на Талянку – мусили всі раз у раз зупинятися на покосі, щоб він урівні йшов та не дістав кого за п’яту. Отак ноги стоптав, отак із сил вибився!
Довго й полуднували – усім цікаво було почути, як там ув Умані.
Усе, що бачив, Керців хлопець розказував, а чого ходив – не признався.
Серед косарів був Север’ян Починок. Поглядав він на Керцевого хлопця і надумався, що якби такий посватав його Мар’яну...
Настановив Север’ян собі: піти в суботу з церкви услід за Керцями, а чи де перестріти Харитона і похвалити його хлопця. Люди вони здогадливі і розкинуть собі, що коли їхнього хлопця він має за доброго. а в хаті є дівка на виданні – мабуть, скаже своєму синові яке слово, щоб той пройшовся по його, Север’яновому, кутку.
Ще тільки вдарив у суботу до вечірні перший дзвін, як Север’ян узувся у власної вичинки постоли, досипав тютюну в кишеню і подався на село. 
Ще й до церкви не дійшов, як усіх Керців побачив. Ішли одне за одним – по старшинству, тільки Панас трохи відставав. Й на голові його якась шапка, Север’янові такої бачити не доводилось: і ні мужицька, і не панська. І нічим там зігріти голову, й при самій маківці сидить. Ні тобі підбити, ні тобі на вуха напустити – не інакше, як гуманська.
Привітався Север’ян та хотів зупинити оту челядь. Керці чемно відказали, а ніхто ноги і не приставив. Ішли в Зеленьків, до рідні, то і вечірню пропускали.
Ще дзвонили до церкви, дедалі людніше ставало на всіх стежках села. З усіх трьох сотень дворів півтори тисячі душ рушили на той дзвін. Малим – забавка: побігати навколо церкви; шугали туди-сюди, мов горобці попід стріхами. Так хотілося їм покричати, посміятися вдосталь, але не можна було: котре Бозею налякали, котре – батюшковою патерицею, а яке ще не встигли злякати і відпустили його в довгій білій сорочині поміж люди, боялося голос подати, побачивши одразу стільки народу. Дівки – ті завжди коло старої каплички, поглядають сором’язливо, нехіть полики на рукавах у бік хлопців наставляючи, а ті поодалік – геть тобі чисто всі зиркали знай на каплицю лише, отак ото вабило їх те святе місце...
Дерев’яна каплиця стояла там, де колись був вівтар старої, спаленої по Коліївщині церкви, а цю нову, дерев’яну, аж через десять літ наставили, року 1778. 
Тепер ось діди сиділи на високій призьбі зі слупів праворуч до входу, баби – ліворуч; там, за церквою, півколо те змикалося і видно було, що баби у селі переважають – стояло їх коло найстаріших, що на призьбі, побільшенько.
Молодиці – ті за чоловіками приглядали, й усяка мала свої клопоти. Котра пильнувала, щоб не спустився з горбка і не зайшов до Нухима в шинок, а от Лепетиха – та слідом за своїм виступала і смикала й смикала його за сорочку, аби перестав словоблудити, бо вже все село Лепетю знає...
Не достояв до кінця служби Север’ян, подався низами додому, щоб менше хто бачив.
І чого б це о такій порі Керцям вирушати на чуже село? Хіба подивитися на зеленківських деркачів. Та аж зупинився при тій думці перед Довгошиєвою кладкою. Зеленківських дівок, невеличких та моторних, що носили куценькі, піддиркані спідниці, часто вишнопільці сватали. І Север’ян зупинився в роздумах: чи, бува, не надумалися Керці для свого Панаса з якоюсь вертлявою деркачкою?..
У Вишнополі щороку ставало на порі чимало дівок, і парубки не мали клопоту з вибором. А якщо додати, що не лише зеленківських брали, а й легедзинських, і кам’янецьких, котрі часто на спільних левадах гуляли із вишнопільцями, і талянських – бо й туди, на Талянку, ходили.  А ще сходились полями з Оксаниною та Бабанкою – і там нерідко видивлялись собі пару. Не без того, аби хлопці на чужі села позирали, у Вишнополі на який бік не підеш – незабаром у чужому селі будеш. Отож і людніло село.
Було чого Север’янові переживати, думаючи про Керців та свою дівку. Воно б, звісно, хотілося її в добрі руки віддати, та ще ж треба, щоб узяли.
Від неділі до неділі, хоч як намагався, – Керця не зустрів. Не видно було й Керцевого Панаса. Заводив з людьми про Керців розмову, сподіваючись, що хтось принесе на язиці бажане слівце, але ні: один про те, що кінь у Керця добрий, і лоша за возом од тину до тину літає та норовить вихопитися наперед. За рік два підпарує і виїзд матиме. Прудкі та сильні коні враз хазяйство витягнуть. Інший казав, що якби старому Харитонові Керцю не більмо на оці – він би вже давно таке видивився і завів, що ні в кого на всій вулиці нема. “Керць – то голова! Не наштурхни він око й не викинь за те усіх грошей, аби не осліпнути – уже б нині ще пару коней мав, або прирізав добрячий шмат землі. Мулько не може відкупити свій наділ, а це – поле в поле. Керець аж обідати сідав на його землі. Бо може статися, що вона йому вродить. Десь чув: як на чиїйсь землі багато їстимеш – тобі земля родитиме. 
“Що там ви маєте до того ока, – втручався третій. Та біда швидко його поминула, йому й з одним оком добре, що: Харитонові на кліросі читати? І грошей він не спустив: хлопець на Гумань ходив, то моя Голяна казала, що добра хустина краму була з ним, як легедзинським полем вертався”. Мовивши те, дуже дошкулив Север’янові, бо змусив гадати: навіщо, придбавши крам, бігти в Зеленків?
Та ось ледь не впустив шапку в пилюку, побачивши, що шлях переїздить своєю доброю конячиною такий бажаний Керець. Аж призупинив за люшню віз, а Харитон і сам, мабуть, притишував коня.
– Де бували? – питає Север’ян. – Бачу, возом вертаєте?
– Чекай, – відповідає Керець, – ось лоша пужну, а то все лізе до кобили. Вже б і не брати в далеку дорогу, але його не втримаєш у стайні.
– А. чого там! – приказує Север’ян. – нехай бігає, прудкіше буде! – а самому не терпиться довідатися, де Керець пропадає і куди запропастився його Панас.
– Та вже на те літо, – тягне Харитон, – припряжу його. Нехай звикає. – Аж шапку на чоло підняв, поглядаючи на те лоша. – А оце, – веде Харитон далі, – у Торговиці був. Кажуть люди, що Торжок тепер по той бік Синюхи буде. То я вертаюся та міркую: роз’їздять отой брід так, що в кого низький віз, як от би й у мене – затопить! Ще в той бік – куди не йшло, а назад вертати? Купиш грудку солі й хоч на голову її клади! І нащо це людей на той берег переганяти? Який би ярмарок не зійшовся – усім знайдеться місце. Нинішніми досвітками сто підвід було, а я собі вільно розвернувся і став там, де хотів. І ніхто об мій рептух не зачіплявся та біля колеса в шмаровидло не вимазався. Ось б’юся в пам’яті: нащо, кажу, на той бік Синюхи переходити? Чи з нашого берега менше сіл, щоб той берег переважив? Ану ладен на заклад іти, що там до самої Великої Виски підводи бувають. А Малої Виски половину завжди бачиш.
Север’янові геть терпець урвався, але йому не вдавалось утиснути жодного слова. Харитон аж зайшовсь, і сипав. сипав!..
– А скільки підвисоцьких підвід! Вважай, з містечка. Але де воно: на нашому березі! А Нерубайка? На нашому теж! І Текліївка! Та Кам’янече! А увесь Зеленьків?!
Север’ян приступився ближче. І таки втовпився:
– Правда ваша, правда! Й ваші родичі з Зеленкова були на ярмарку?
– Не було, – проказав Керець, але зіскочив на своє. – То я й кажу: або вже треба на старому місці базарювати, або – поки дурна сила візьме верх і переведе на той бік – треба закладати греблю, наводити місток, а це тобі не штука Синюху пересікти шляхом. Це вже треба казенну греблю вершить, а сіє – не в нашій владі. От і все, – Харитон уже хотів було стьобнути коня, але Север’ян тримався за люшню і не подумав відпустити її.
– Розкажіть, що там набазарювали.
– А-а-а, – протяг знову Керець. – Купив я трохи мебелі. Север’ян зиркнув на візок і нічого не помітив. “Ну, – міркує, – завіз Керець у Зеленьків!..
– І де вона? – негадано підвищивши голос, запитує.
– Он там! – ткнув пужалном Керець у задок воза. – Глянь у соломі. Цебер, сито, решето. Ну, поїхав, бо необідавши! – і відпустив віжки. 
*  *  *
Сидорова мати нікуди не пішла на посиденьки, пряла свого кужеля вдома, все ще слабувала. Й, усе-таки, звеселяло її те, що вже може ходити, дітям полегкість. Не дозволяла Сидорові тепер вечорами підсобляти їй: 
– Ходи, – говорила, – на люди, чи ж не наробився ще. Спочинь трохи, сину, я вже здужаю.
Сидір довідувався, в якої дівки на кутку сьогодні збираються хлопці та дівчата, заходив. Поменшав уже гурт парубків та дівчат: побралися кілька пар, двох дівок на чужі села висватали. Сталося незвичне: хлопців у хаті більше, ніж дівчат.
Дивився на усе те Сидір сумними очима. Ніхто за нього, бідака, не хотів, а тут іще кожна дівка нарозхват. Навіть Север’янову Мар’яну Панас Керець висватав. Навіть – бо і негарна, ще й, до того ж, недомовна. Розповідали, що як увійшли свати в хату, видала себе. Колупалася, колупалася біля печі, а тоді глядь, а кіт ковбасу тягне. 
– Аптуть, коте!
Север’ян її заступив, смик і тихенько:
– Мати тобі що казала?
А Мар’яна від хвилювання вголос:
– То я й мовту!
Яка вже дівка може йому, Сидорові, дістатися? А женитися треба.
І хоч йому іще марилося Марією, та, в безнадії. тьмяніло те марево. Кому б не хотілося. проте. щастя?
Трапляються дива на світі. Того-таки вечора почув Сидір од хлопців новину. Розповіли тихенько саме йому, що ота Марія , котру він так собі вподобав у Довгенькому, закохалася в якогось там Бабія, конюха її батька. З ним їздила на базар у містечко Тальне, потайки не раз стояла в саду. Мріяла вона вийти заміж за нього: такий уже красень був, аж очей із нього не зводила. Йому й оддала своє серце...
Коли розповіла матері, що хоче заміж за судженого – та побігла до панотця, а він враз звільнив конюха, пригрозивши, що віддасть у рекрути. Подався Бабій на Херсонщину, рвалась крадькома туди й Марія, але вже стережуть її батьки, стережуть! Бояться приниження духовного сану, сраму від людей. Потай шукають жениха, хоч бідненького, тільки шляхтича або духівника. 
Як зачув це Сидір – ухопив шапку й побіг. Пішли і хлопці вулицею, та все мовчали. Лиш невгамовний Пашківський намагався розважити гурт. 
Попереду вів конячину шинкар Нухим. Мерзли йому руки, він склав їх наперед себе, засунув рукав у рукав і покрикував стиха:
– Но, ледача, гайда скоріш!.. Гайда, бо замерзнемо!.. Но, ледача!.. 
Пашківський крадькома забіг за спину Нухиму, враз випряг коня. відштовхнув його ногою, накинув собі вуздечку на плечі та йде.
– Но! – каже Нухим. – Но, ледача.
Пашківський опирається, але йде.
– Но, кажу! – нетерпеливиться Нухим. – Щоб мала мене везти, я тебе тягну! Но, кажу, бо як потягну шлеєю – не будеш така розумна!.. Рада, що я, старий, на тебе не вилізу. Но, кажу!
А Пашківський усе опирається. Де вже там хлопцям до Сидора! Ідуть та мало на дорогу не падають. аж боки понадривали. 
Коли Нухим повернув на свою вуличку, Пашківський геть уперся. Разів три смикне Нухим – він раз ступить. Не втерпів старий та як розвернеться!.. 
– Свят, свят, Саваофе, це не мій кінь, це чоловік чи нечиста сила?! 
*  *  *
Здавалося, сонце забуло про Довгеньке. А хмари обсіли з усіх боків і думають куди рушати. Тихо так, і морозець є. Снігу багато. Закидало хату Мараховських. Марія з сестрою поприкидали вузенькі стежечки і тільки й слідів, що дівочих.
Отець сидить який день у хаті, назвався недужим, а знай пантрує за старшою. Щойно вона у двір – він і собі в сіни... 
А Марія все ще сподівалася на втечу. Переконавшись, що сама не може зійти з двору, знай поглядала у вікно і ввижалося їй, що під’їздять коні під ворота, вона вибігає в чому є та утікають вони з коханим ген за той ліс на виднокрузі, у тую Херсонщину, де влаштувався милий.
Нараз глянь – а ті коні й під’їхали. Звичайні селянські сани, повні соломи, вкриті картатим рядном. 
Як побачила Марія трьох чоловіків, що заходили у двір – опустилася байдужо на лаву. А вони зайшли, обмерзлі з дороги, і довго в сінях тупотіли: не то зігріваючись, не то оббиваючи сніг. Потім котрийсь несміливо прочинив двері в хату. 
Отець Овксентій накинув рясу й усміхнувся: “Не інакше, як на хрестини”. Аж тут помітив, що не його прихожани. 
– Проїздом будете чи в духовній справі?
– По ділу ми! – відказав прибулий і голосно цмокнув отця в руку. 
А за ним – і другий уже на порозі. І теж говорить:
– По ділу ми, по ділу! 
А за ними років тридцяти невисокий на зріст чоловік дуже сором’язливо мне шапку в руках. Та все не сміє підняти очі на присутніх. Стоїть такий червоний-червоний з морозу. 
І Марія подумала, що, мабуть. хрестити первістка зібралися. Напевно, пальчанські, бо їхній отець Данило вже другий тиждень нездужав. Повернулася собі та дивиться у вікно. 
Щось там говорили чоловіки, не знати й про що – про якусь дорогу далеку, про якісь ліси, якусь там звірину. Вона собі знову зирк на них. А той, червоний, на неї глип! “От, – подумалося Марії, – ще й на дівок оком накидає. Недарма так пізно одружився, що аж тепер хрестини збирає”. 
Аж отой, що увійшов першим, раптом на неї показує і називає її красною дівицею. Мало не зомліла Марія. “Це що, сватають мене за оцього підстарка?!” Підхопилася – та в іншу хату. Аж батечко – раз! – і заступив двері.
– Сядь дитя моє, шановані гості в хаті. – А сам собі міркує, аж у голові все обертом іде: відкіля ці мужики прибилися? Кахикнув значимо і якомога повнішим басом: – В коїм сословії состоїть жених? “Тепер, – гадає собі, – не так дрібно посиплете словами!” 
А вони в два голоси:
– У міщанах, батюшко, у міщанах!
Мало не підстрибнув благочинний отець, але виду не подав. Та все-таки прохопився: 
– Вознаградив мя, Господи! С коєї сторони? – продовжив уже баритоном.
– З села Вишнополя, – відповідають свати.
Аж не віриться отцеві. Не може навіть пригадати, хто приходський священик у тому великому селі, либонь, Тимофій Мовчанський. І як зачув, що таки отець Тимофій – уже й не приховував своєї радості. Ніхто в селі й не знатиме, на які статки дочку віддав. І, на диво Сидорові, не став питати ані про землю, ні за прибуток, а тільки й того, що спитав, чи “в буйстве нє замешан, да і православной лі вєри?” 
А як дістав на те добру відповідь – хутенько ухопив хреста, далі спохватився, що в ділі цім він – батько, повільно взяв ікону за лампадою, підвів Марію, котра так і стояла перед ним, ближче до Сидора і звів знамено... 
... На найпершій службі отець Овксентій оголосив, що на останню неділю січня “призначено в сієм храмі святой Покрови добровольноє бракосочєтаніє однодворца з села Вишнополя Ісидора Іжакевича і дщері моєй, Маріі Мараховской”.  
Одужав той невчасно згаданий Марією священик села Пальчик Данило Крамаренко, він і обвінчав її з Сидором, а ще при тім ділі старався як міг дячок із того-таки села, Карпо Приворотський. 
За шляхетним звичаєм, весілля справляли у батьків молодої.
Мараховські за возом Сидора проїхали тільки через своє село, далі звернули з шляху й манівцями подалися кудись на кілька день. Вишнопільці ж, милуючись вродою молодої, сприйняли її як сироту, бо за столом разом із Їжачихою частували посаджені батьки, та й приданого було надто обмаль. До вівторка весілля й скінчили.
Сумне воно було для нареченої, та ніхто й знаку непокори не побачив од неї. слова зневажливого не почув. 
*  *  *
Вишнопіль входив у володіння Франца Селезія Потоцького. Як помер граф, село перейшло у власність сина Потоцького – Станіслава, він і приїхав оглянути свої далекі володіння. Ледве дістався Тального, звідтіля подався на Умань і поминув Вишнопіль. 
А незабаром у дерев’яний білий палац приїхав дворецький графа і, як бо й велів йому ясновельможний, став докладати зусиль, щоб якомога більше переманити з інших помість селян-кріпаків. Давав їм на короткий час деякі незначні привілеї, і вже на 1800-й рік у казну платили подушне за 596 душ кріпаків. А ще через сімнадцять літ син Станіслава Потоцького, Володимир, продав село поміщикові Яну Пухальському вже з 733 душами, 7024 моргами землі та 901 моргом лісу Підвисоцького ключа. Саме при Пухальському повелося так, що ніхто з кріпаків не міг ступити за межі села, хіба лиш на ярмарок. 
Ще до того дня, як прибув до свого палацу на дюжину кімнат із двома кухнями і креденцем, пан зігнав до збірні всю громаду з прилеглих кріпаків і при двох осавулах та священику оголосив про своє право над ними, закликав до неухильної покори, своєчасної сплати грошових податків та податків натурою, відробітку панщини і пригрозив, щоб ніяких скарг до двору не було. 
Якось зібрав пан усіх дівчат та сільських музиків: скрипалів, цимбалістів, сопілкарів, тих, хто грав на баса, дуду, бубон. Дівчат по одній заставив співати, і якої голос подобався – зараховував на постійне мешкання при дворі: як покоївок та хористок. Із музиків теж відібрав гурт для капели й наказав приходити до двору на навчання. І їх прирахував до дворової постійної челяді з харчуванням на чорній кухні. Співачок і музиків відбирав не сам, а лиш кивав, чи згоден, як панок-музика Кароль Забавський говорив: “Добре”.
Було раніш, грали собі сільські музики козачка, вербунку, шумку, чумака, дерибала, різні там виводи, метелицю. А тепер їх було навчено нотної грамоти. То вже як утнуть усіляких вихилясів-обертасів! “Ну тобі, – казав Стецько Довгий, – як ото в сто ціпів у панській клуні молотять!”
До Пухальського приїздило з навколишніх маєтків панство: на теє “представленіє” зі співом і музиками. Їздили понад двадцять років, і славу про вишнопільських музикантів рознесли на далекі села й міста.
Тепер, при Трзцінському, музикантів та співаків при дворі не було. Одне те, що вони вже не були кріпаками, інше – що новий пан не мав такої забаганки. Але оті музиканти через добрі навики заклали своє вміння в науку своїм синам-донькам, і неписьменне село користало нотну грамоту. 
З’явилися родини спадкоємних музик. Тимка Мамалигу, сопілкаря й скрипаля, і по смерті згадували як великого музику. Високий Оникій Ошієвський дістав вуличне назвисько Бас, і ніхто тепер інакше не звав його, лише Оникій Бас. Нестір Франчук грав на бубоні, й син Халимон унаслідував те мистецтво – тож стала родина Бубністами. Завелися й учні у Бубністів: молодий Поляруш та Судомка. Халимон Безрідний та Коханський славились як цимбалісти. Пічка – віртуоз гри на сопілці й дуді. Ну і з давніх-давен у Вишнополі на всю околицю славилися скрипалі: Пашківський, Мицик, Пасинок, а Яків Охрома не тільки грав, а й був добрим майстром, виготовляв скрипки та цимбали, а то й ліри. 
Панасові Керцю хотілося слави. Заздрив усім отим музикам. Заздрив паничам, осавулі й десяцькому – всякому, про кого щось говорили. І до Умані він ходив не в якомусь там ділі, а випрохав у батька три карбованці, щоб стати трохи несхожим на тих, із ким орав та сіяв.
Шкодував, що коли батько намовив його на Север’янову дівку, оженився на ній. Тепер ось мав дівок-близнят, й були вони схожі на його жону, мов мироносиці на всіх образах.
Що тільки не починав робити Панас у дворі своєму – все виходило, як у людей. А йому хотілося краще.
Отож, голову сушив собі Панас: чим би виділитись. Трохи грав на скрипці, але що те його уміння, скажімо, проти Пашківського! Ще так, десь там, у гурті, за всіма терликає; щоб не в лад не потягти, покладе руку, приглушить струни й водить собі смичком у такт. Аж очі раз приплющив од такого старання, а той капосний Пашківський враз візьми й зупини усіх!..
Тепер надумав зібрати добрих музикантів, напитати на інших селах, коли кому весілля грати, і йому при тім заробіток буде. А задля цього зарізав молоде козля, з його голови вимостив куклу й бороду підв’язав із клоччя. Приладнав усе те до дуди й намірився з тим вступати в товариство.
Охочі до заробітку знайшлися враз. А Карцева шапка – ну, наче тобі чародієм дана! – в яке б село не зайшов, тут-таки музику й замовляють. Отак собі люди мислять: “Циган – не циган, а всім видно буде: чужий музика заправляє. Не інакше, як із містечка найняли”. Заходив Панас далеченько на села. Батько віддав йому свої підпаровані коні, й Панас возив музик грати весілля. З’явилася в нього надія зібрати чимало грошенят і покрити свою хату отак, як Трзцінський покрив свій палац – залізом. Тоді й буде хата Панаса Керця першою в селі.
*  *  *
Напровесні, порадившись між собою, Мараховські вирішили навідатись у Вишнопіль, до доньки: дізнатися про її статки.
І ось неждано пара добрих сірих волів вкотила у двір Їжакевича. Важкий віз, переповнений усяким добром, а найбільш усього – тим приданим, що роками готувалося для дочки й мало бути врочисто вручене на бучному весіллі. Тепер ось мають це добро разом із волами та возом дарувати біднякові, щоб ніхто не докорив дочці священика в бідності.
Приїхали до зятя й не застали його вдома. Донька ж білила хату. Їй допомагала квола свекруха. Першою увійшла в хату матушка, обережно причинила старі присадкуваті двері. Привіталась і довго. не роздягаючись, походжала по застеленій соломою долівці, відтирала замерзлі руки, поглядаючи на сумне, сповнене покори обличчя доньки. Бачила дочку в страшних злиднях і перенеслася думкою в свою далеку молодість. Була з родини кріпаків, віддали її – через привілей – за нелюба заміж. 
Незабаром увійшли і батюшка з візником. А увечері, вже при лійнику, повернувся з роботи і господар хати. Скільки не поглядали Мараховські на доньку – не з’явилося на її віях сльозинки. Та плакала, плакала вона без сліз. Приймала батьків із повагою, із усією щирістю свого скривдженого серця. 
І коли поїхали батьки вволю поплакала в стінах чужої сумної хати. Два роки тільки на чоботи дивилася своєму чоловікові Сидорові, три роки не їхала, не навідувалася в гості до батьків. Вийде за хату і дивиться-дивиться в бік свого села: туди, де минули її кращі роки, де спізнала вона кохання. 
Сидір не мав звідки узяти на хліб, окрім заробітку в найми. У добрій нагоді йому стали воли з возом. Орав, сіяв, звозив збіжжя –  за гроші, за скибу, за сніп.
Підростали брати. Вийшов із двору Сава. Доброю поміччю Сидорові в хазяйстві були молодші: гуртом насадили в садибі груш, яблунь, слив, частину землі засівали житом і коноплями, а взимку довгими вечорами пряли на полотно та ряднину для лантухів. 
Ось і тепер, очікуючи різдвяних свят, подовгу сиділи вечорами всією родиною за кужелем. Аж раптом одні й другі двері навстіж – убіг Север’ян Починок. Убіг і впав на лаву. 
– Людоньки, горе мені! – і забився головою об стіл. 
Причинили двері, обступили його, а він підвів очі та ледь вимовив:
– На мого малого випало. Один, один син у мене – і випало!
Тепер усі збагнули. Отак випало в роду Їжакевичів на Никона, коли йому виповнилося вісім літ. У ті часи брали рекрутів із селян та з однодворців: по шість чоловік із тисячі дворів, приписаних до волості. Рід Їжакевичів, як і вся шляхта цієї місцевості, був зарахований до Тальнівського однодвірного товариства. То й випало бідному Никонові бути зарахованим у кантоністи від військових поселян, які належали до цієї волості. А це означало, що мусив іти з дому, звідати муштру в школі й строю, а потім п’ять років козиряти єфрейторові, капралові чи фельдфебелю. І ото як ставала дитина кантоністом – вважали її однак що вмерлою. Десь далеко буде на постої в чужім селі без права дати звістку про себе, без права бачити рідних.
– Мій Василько, – мовив Север’ян, – ще й разу штанів не зодяг. Ще до столу не сідав: на лаві сьорбає. А вже не дитина мені – кантоніст. Бідкається й Антін, щоб на котрого не впало, та в нього шестеро синів, а в мене – єдиний, людоньки, єдиний! 
Марія весь час мовчки сиділа, микала та микала свого кужеля. Тепер стала сотати з веретена й ойкнула. Сидір подумав, що з жалю за Васильком та вже хотів говорити, що нема на те втіхи, як Марія впустила долі веретено і схилилася на припічок. Свекруха мерщій підхопилась:
– Лізь, доню, на піч, лізь!..
Наймолодшому наказала йти спати до хрещеної матері, а Пантелеймонові звеліла хутчій бігти до Надії Чабанихи – баби-повитухи. 
Сама стала розпалювати піч, гріти воду. В хаті було вже наварено й напечено – як то годиться у свято Водохреща.
Пантелеймон незагайно повернувся, ходити було недалеко, за садибу через дорогу, заспокоїв матір і Сидора. Навраз і баба-бранка прийшла. Зазирнула на піч, щось там запитала Марію і незворушно відійшла до лавки та, не роздягаючись, сіла біля вікна. Баба зналася на всіляких зіллях, могла викачати на яйце переляк, вишептати, коли хто кому зле зурочив, почувала себе впевнено. 
У селі, крім Керця, з селян ніхто ніколи до лікарів не звертався. Не було його, лікаря, у Вишнополі, не було у сусідніх селах. То Чабаниха та ще кілька знахарок лікували все село. 
Марія лежала на печі, тіні од лійника на стінах і стелі здавались дивовижними і страшними маніяками: у тій он уявлялись їй якісь постаті людські, в іншій – страшні потвори. Була вже пізня нічна пора, ніхто нічим не допомагав Марії. Чабаниха куняла, тільки свекруха стояла на покуті.
Не втерпіла Марія і страшно закричала. Тіні зникли, увесь світ пропав, а як отямилась – у хаті було так само напівтемно, тихо, а на подушці, поруч неї, на печі лежав сповитий син. 
У дні водохреща священик ходив попід хати з кропилом і зайшов до Їжакевичів. Сидір став просити його вичитати над дитям, дати ім’я та, оскільки при батюшці вода свята, – охрестити мале вдома. 
Отець Тимофій не відмовив, а дячок Роман Кмитевич дав згоду стати восприємником. Треба було тільки погукати когось у хрещені матері. Присіли до столу й стали перебирати. Доки родина радилась, дячок уже й надумався, з ким породичатись. Одне що тут, у Їжаків, родичем священик із Довгенького – чом би до міщанського сословія Сидора не долучити когось знатного в селі? Й він хутенько, щоб когось перед ним не встигли назвати, розпочав: 
– Яко же в наше святобогословської церкви священик-депутат, превелебний отець Мовчанський, хреститиме младенца міщанського сословія – вам би, Ісидір, гоже було б і, мислиться мені, отцю Мараховському та їх матушці приємно буде запросити в хрещені матері особу знатну. Яко же ви як батько і ви, Маріє, аки мати заперечувати не станете, пропоную, – і саме тут забув Роман ту велемовність і просто, по-селянському, сам себе перебиваючи, додав: – Знаєте, пан іде до пана, купець – до купця, міщанину слід триматися свого товариства. Я ось, бачите, тримався і при храмі состою, дітей навчаю в школі. Породичайтеся, я вам у тім раджу, – нарешті сказав, – з колезького реєстратора Леонтія Іванова Адміралова дружиною Бешидою Петрівною. Вони, Бешида Петрівна, людина мов би й далека, та дадуть згоду і восприємницею будуть.
Їжакевичі, що перед тим перебрали добрих сусідів своїх, думаючи, котру в куми взяти спершу, яку згодом, на майбутні діти, зачувши., кого їм радять, не знали, що відповісти. Ніхто в селі ніколи священику не перечив, ніхто дячкові не відмовляв ні в чому, то й тут закивали головами, й уже за якусь годину хлопчик мав ім’я Іван. 
Став він першим чоловіком, який збільшив чисельність двотисячного села Вишнополя на початок 1864 року. 
*  *  *
Посеред панського двору, навпроти головного входу, було розбито велику круглу клумбу. Квітло на ній улітку те, що й біля сільських хат, лиш тут зібрано все до купи: канупер і шафран-зілля, дзін-дзівер і косарики, повняки і чорнобривці, цар-борода і балабан, волошки і рум’янок, цвіт-сонечко та кудрявчик.
Тепер, узимку, квітник здавався великим круглим горбаком, навколо якого прокидали в снігу дорогу. Коли пан Трзцінський повертався з гостей до свого палацу, кучер неодмінно повинен був тричі об’їхати навколо клумби, а дворова челядь чула дзвінки, що висіли над дугами вшестеро запряжених коней, і усі були готові стрічати ясновельможного повноправного пана. 
Щоправда, повноправство те підупало. Хоч люди так само й боялися пана, усе-таки не міг він уже продати когось іншому панові у неволю, не міг виміняти на якусь забаганку, не мав уже пан Володимир і права першої ночі. Не йшли дівки та парубки питати його, чи дозволить узяти шлюб.
Стара пані Трзцінська ще кричала на все горло по кімнатах: 
– На стайню єґо, різок лайдакові!.. 
Та ніхто не тяг на конюшню винуватого, лиш спроваджували з двору. Пані ішла в підвал, де стояло жлукто з різками, висіло мотуззя та ремінні нагайки, верещала й звітам, очманівши від люті, та вже навіть покоївки не боялись її.
Теперішній пан залишив кращих співачок, але, мабуть, не за спів, а за те, що при купівлі їх названо кращими покоївками.
Зійдуться на чорній кухні Журавська, Кирилючка, Галдуциха, Цьоменчиха, їдять, що там подано із залишків обіду од панського столу, і переповідають одна одній новини покоїв.
Кирилючка стала оповідати, чого це вчора пан такий злий був:
– Приїхали вчора вранці якісь два панки. Купили кілька десятин лісу. За обідом пан хвалився, як обіграв ув Оратові когось із панів. коли грали в карти. Ті двоє дуже тому здивувалися, бо, казали, що знають оратівського пана й що він великий мастак в ті карти грати. Далі вже бачила я сама. Пан розкине ті карти, совають ними совають. а на столі, в голубій тарілочці, золоті лежать. Коли вже карти покладуть – ті двоє і засовують золоті в кишені, й так щоразу. Було чого панові шукати згодом, на кому душу одвести! 
Цьоменчиху ще зовсім молодою при Пухальському одлучили з панського двору – як покритку. Була вона тоді гарна на вроду, ходила в пана у перших покоївках. А скривдив і прогнав. Тепер, з роками, знову покликали до двору: приймала пряжу, котру люди здавали для панської потреби. Удома підростала дівка-байстрючка. І зла була Цьоменчиха на все панство, то й тут, на кухні, аж приплеснула на радощах, що пан гроші програв. 
*  *  *
Тільки різдвяні свята одійшли і можна було приступати до роботи, Сидір заходився майструвати колиску для сина. Зігнув товсту вербову лозину, на неї натяг рядовляний лантух, намостив соломи й підчепив на вервечках до сволока. 
Сиділа Марія над колискою та співала:
Ой ти коте, котино, 
Засни, моя дитино...
Та ніжно так колисала первістка і все дивилася, дивилася на нього: чи то хотіла щось йому розповісти, чи завбачити, яка йому випаде доля:
Ой, дуду, ру-ду-ду,
Я родилась на біду:
Доля гаєм он бреде,
Може, вже й до нас зайде...
І заплакала. Глянула на маленьке віконечко; всі чотири шибочки його були змережені срібними квіточками, залиті блискітками, мов її очі сльозами. 
Тоді мене цуралися,
Як я з милим кохалася,
Ой, ду-ду, ру-ду-ду...
Устала від колиски, дмухнула на віконечко раз, удруге – не видно світу. В хаті було тепло, щоб син не мерз, тож ходила босоніж. Тепер ось так, босоніж, вийшла на двір і поглянула все туди, куди вже третій рік дивились її очі. Стояла, аж сніг розтанув під ногами, а там схаменулась, повернулася до хати. Мале плакало, наче відчувало, що вона замерзла там, за причілком. І, мабуть, в останнє гірко заплакала Марія. Згодом утерла сльози. Більше вже їх ніхто не бачив.
*  *  *
Керець, граючи на весіллях на своїй дуді, з кожним разом веселішав. Брав він собі грошей трохи більше від усіх: адже домовлявся, возив кіньми... Оті веселощі з радості робили з нього чоловіка кумедного. Він уже, граючи, не міг устояти на місці. Й коли ідуть люди бити дрібушечки – Панас витинає, витинає на скрипці, а далі й сам обійде навколо своєї кози... А то вхопить її за бороду та цмокне в губи...
Ось і тепер. Грали вони в далекому селі: в тому, звідкіля Сидір свою Марію привіз. Приймали їх добре, раз у раз частували чаркою, разів п’ять на дню за стіл садовили, а наступного дня, коли пішла молода по воду, – ну, звісно, повели її показувати найдальшу криницю, і коромисло витесали геть тобі, як верхня губа в криворотої Сандри, і відра спарували: одне, баддю, зняли з журавля, а друге – маленьку дійничку з куценькою дужкою. 
Музики, що обов’язково повинні грати всю дорогу туди й назад, уже так розтяглися і загубилися між людьми, що грають і один одного не чують.
Керець угледів, що обабіч дороги на горбаку стежка є, вибіг туди й строїть усілякі кривуляси зі своєю козою. «Ну, – міркує, – й щастить людям! Що Мар’яні моїй сім разів нагнутися – ця враз у жменю схопить. Ет, що ото я молодий був та світа не бачив!” Скубе дуду, а очима спину міряє молодій. І такі його завидки взяли, що він вихопився наперед. І, награючи щось там, став підспівувати. А молода перевела коромисло на друге плече, а тоді в жменю води з бадді зачерпнула та як жбурне у Керця та його козу!..
Як прийшли у двір, музики враз уряд стали й, за звичаєм, Панас трохи попереду – і заграли марш. Це отак Керець завів: до столу щоразу грати марш. Кухарочка враз і почала насипати музикам капусту з м’ясом, просолені огірочки. 
Пашківський, що сидів при самому припічку, щось там повертівся, а тоді стиха й говорить:
– О, й пупчик курячий у мисці! – знав, що Панас дуже любить пупчики.
Панас як почув – ураз підхопився:
– Де? – питає. – Я й не бачив! – і потягся ложкою. Враз і вкинув пупа до рота – щоб хтось, жартуючи, не забрав. Узяв на зуби, аж той пупок – чи то старий, чи то сирий, геть не піддається Керцеві! Узяв пальцями за край – шмат одірвати – аж тут Пашківський і зізнався, що це – мийка з-під припічка, складена пупчиком. Не любив Керець бути посміховиськом, а мусив терпіти: знав, що хлопці можуть весілля і без нього грати. 
Нещодавно Керець возив Пашківського до Звенигородки, в міську думу, коли той подавав “ревізьку казку” про зарахування його з родиною в звенигородські міщани. Той папір ще мав іти в казенну палату на ствердження, та Панасові вже з усього стало видно, що Пашківський робиться панком. А він, Панас Керець, хоч і заможніший – а нікуди ніяких паперів од нього не беруть, нікуди не зачисляють. Тож, хоч і нагодував його на весіллі Пашківський мийкою, усе-таки Панас підмостив йому біля себе соломи, навіть підсобив сісти... 
Гнав коней рівною дорогою і надумався, що коли й справді Пашківського звеличать, Панас уже не поскупиться і попросить, щоб той довідався в думі: може, за великі гроші у яке там сословіє причислять і його? Тоді б він кинув усе: й батьківську хату, й жінку з дітьми, продав би своє поле й майнув би до Умані...
*  *  *
Малий Івась, Сидорів первісток, ріс хлопчиком кволим, мовчазним, необридливим.
Уже йшов йому другій рік, та ще не міг він ходити. Баба Пелагія дуже тим печалилася. Наприкінці літа батько змайстрував для малого возика з дерев’яними колесами. Івась прилізе, зіпнеться. Отак самотужки й пішов за возом. У селі мало няньчилися з дітьми. Здебільшого, старші діти менших доглядали. А первістки росли самі собою.
З’явився в Івася братик Пилип. За старшенького тоді геть забули. Раніше, далі ніж до воріт, стежки не мав. А оце пішов у світ, аж за клуню. Довга стіна без вікон і дверей дуже здивувала Івася. Знайшов вуглинку на попільнику і став нею мережити скільки міг дістати на стіні. 
Івасик удався непомітним: отак собі – дитина й годі! А до Пилипка всі руки тягли. Забіжить яка молодичка. вхопить його на руки й розглядає і собі хоче такого. Вже й стали на кутку, коли в кого з’являвся син, примовляти: “Гарний, та усе ж не такий, як Їжаків Пилипко!”
Сидір, їздячи волами, скучав за Марією. Бувало, устане вдосвіта й усе дивиться на неї – не йме віри, що в парі з нею. Скучав і за дітьми. Тільки мало їх бачив. Усе намагався землі роздобути. Робив, аж шия йому мокра була, й у волів од ярма шиї блищали. Та все не мав заві що землі прикупити.
Аж тут зачув Сидір, що в Торгóвиці заведено чи то лісове товариство, чи то управу. І начебто вишнопільський ліс туди відійде. 
Цей ліс у селі звали Кам’янецьким. Так його прозвали тому, що коли у графа Олександра Потоцького за участь у польському повстанні конфіскували 1831 року всі маєтки – забрали і цей ліс, віддавши військовому поселенню, розташованому в селі Кам’янечому. Відтоді й став він Кам’янецьким.
Тепер він уже невеликий. А літні люди згадують, що тягнувся він аж під Оксанину й Теклівку та й до самого села підступав – якраз, де тепер Сидорова садиба. Повз цей ліс проходив чумацький шлях, що стелився широкою п’ятдесяти сажневою стрічкою вишнопільськими полями до містечка Покотилова, а далі через Херсонщину на Очаків. Цим шляхом не раз їздили Сидорів батько й дід – ходили у валках по сіль і рибу. 
Не гаючись, вибрався Сидір у Торговицю. 
Хата, де розмістилося лісництво, стояла край лісу. Сиділо там двоє чоловік. Стали оті двоє так Сидора розпитувати, наче якого злодія в розправі.
Скінчилася та бесіда так, як і не думав, не гадав Сидір: виявилося, що Кам’янецький ліс тепер уже мав казенну назву Товстодубенська дача. У тім лісі, як їхати з Вишнополя на Бабанку, ліворуч над шляхом був порослий чагарником клин десятин п’ять. Того-таки дня здали Сидорові в оренду той клин – із тим, щоб Сидір розчистив отой чагарник, насадив жолудів, завів нові дуби. Дано було Сидорові право оренди на двадцять п’ять літ із дозволом засівати в міжряддях усе, що заманеться. Ще ніхто з вишнопільців такої оренди не мав, поза тим аж на п’ять десятин. Ори, сій – і все це за те, що ростимуть оті дубочки. 
*  *  *
Довго Север’янова родина горювала, випровадивши з дому Василька. Тепер господар залишився сам. З Вишнополя взяли ще одного хлопця в кантоністи, але в тій родині зосталося двоє хлопців, тож там не дуже печалилися: менше одним ротом стало і, все-таки, десь живе.
Діти помирали часто, і це сприймалось як щось буденне. Поплаче-поплаче мати за тим дитям, потужать у роду, а вже по рокові й забудуть. Сім’ї великі, за рік-два знову дитина. 
Траплялося в родинах так, що було двоє дітей на одне ймення. Бувало, що дід, батько й син однаково звуться. Гукне хтось на вулиці:
– Василю!
Усі троє й відгукнуться. 
Север’янового Василька не записали так, як у святцях. У тім виною був сам Север’ян. Бо як хрестили й запитав батюшка, в який день дитя народилося, Север’ян відповів, що в середу. За роботою дні переплутав. Нині, коли Север’ян тільки й думав, що про Василька, клав на себе гріх, що не по святцях сина іменував. 
Вишнопільський паламар йому за кума був. Тепер ось, у неділю, взяв із собою калача і грудку масла й пішов аж у другий кінець села до кума за порадою: як діяти, чим зарадити в такій оказії. 
Ніхто в селі не знав прізвища Север’янового кума Івана. Тепер говорили Іван-паламар, а Іванового батька Григорія звали просто Грицем із Висілок.
Оці дві хати на краю села здавна звали Висілками. Село майже всюди було обкопане глибоким ровом від вовків і усякого там лиха. І ці дві хати стояли за тією границею. Через рів лежала кладка. А під’їздити до хат доводилось аж через Панченкову греблю або дорогою на Зеленьків.
Север’ян із паламарем були ровесниками. Та Север’ян мав до Івана велику повагу. Перше – тому, що той грамоту знав, по-друге, не пив ніколи нічого хмільного. Север’ян також вважав, що п’є людина заради того, щоб стати дурною.
Тепер увійшов до Івана в хату й дуже здивувався, що в сінях, прямо на діжці з водою, на накривці стояло ціле відро горілки, аж смерділо на всі сіни. Север’ян навіть пальця вмочив і спробував, чи то йому, бува, не здалося. Сплюнув із подивом і відчинив у хату двері.
За столом сиділи чужі люди.
... Чого тільки ті гості не говорили наперебій! Саме тепер став оповідати той, що сидів супроти Север’яна:
– Добре вам, вишнопільцям. Село у вас панське, не те, що наше – казенне. У вас собі пішов, панської горілки купив...
– А почім тепер Трзцінський продає відро? – перебила сусідочка-молодиця.
– Хіба він її продає? Здає старому Шулему. Прямо з гуральні – й у корчму. А Шулем додасть ціни та в півкарбованця й продає.
– Отак, – веде той чоловік, – я хоч і не про це хотів сказати, але хай буде й про горівку. Ото у вас корчебна, вважай, що задарма. 
– Еге, задарма! – перебив хтось поодалік з-за столу. – Шість відер узяв і, вважай, нові чоботи пропали. І то які! Не те що мої, зморщені, з сириці. А юхтові! 
– Що вже нам, казенним, говорити, – не вгавав чоловік. – У нас штири рублі й ніяк не менше за відро. А корчебну ніяк додому не принесеш, бо ж на границі кордон об’їждчиків стоїть! 
– Хіба вже хто нестиме їм напоказ? – озвався Север’ян. – Розрізати гарбуза, туди півокову пляшку, знову скласти й нести собі під пахвою.
– Ого-го! – розсміявся оповідач. – Вони таке давно знають. Ярема Жовнуватий хотів отак наносити, коли дочку видавав. Поклав гарбузи на воза, а вони враз наткнулися щупом на тверде. Десять рублів мав за пазухою Ярема і, гадаєте, відкупився?! Гроші забрали. “Це, – кажуть, – за штраф!” Ще й батогами постьобали. Якби там своїх, а не чужих людей ставили, над бідним Яремою змилостивилися б, бо він зболілий чоловік.
Ще довго говорили про всілякі біди казенного села та панського: кожному здавалося, що в іншому селі легше.
– У мого батька, – казала молодичка, що кліпала очима, – троє солдатів від зими до зими були на постої, були й в усіх сусідів, – яка біда на голову впала!
Просидів Север’ян у кума дотемна. Все гадав, що гості поїдуть, а він Іванові про діло скаже, спитає поради, та як стало смеркати, разів три з-за столу підводився, а ніхто на те не приставав. Їдять і п’ють та говорять. Слухав, слухав, як сиплять ото всі словами, а далі не втерпів, висунувся з-за лави, вклонився всім і розпрощався. 
*  *  *
Івасеві вже шостий рік пішов. У тім своїм дерев’янім візку, в якому тато його возив, сам тепер катав двором двох діточок – трилітнього Пилипка і маленьку Онисю, яка вчилася ступати. Доводилось Івасеві гойдати їх у колисці, забавляти коником і дерев’яними ложками, а тепер ось, коли надійшло тепло, був і пастушком у себе на подвір’ї: завертав ягнят, щоб паслися лише в садку. Тільки їх заверне – треба курей з городу проганяти, щоб не дерли там, де коноплю посіяно. А тоді біжить наперед хати, до малих: раз вдруге прокотить візок і знову садовить їх на землю. Онися сидить, а Пилипко знай на вулицю дибає. 
Бачить Марія, що хлопець геть із ніг збився й такий старанний в своїй роботі, – і пожаліє хлопця.
– Біжи, – каже, – сам собі пограйся. А я тут курей та ягнят попасу, братика й сестричку догляну. Ходи, Ваню, грайся. 
Тоді він – раз! – і за клуню. І вже його нема. Там тільки те й робив, що стіну мережив. Нарве усіляких листочків, колючками з акації поприколює до стіни, сидить і дивиться: як то гарно зробив! До другого разу листячко просохне, вітер його позмітає. Він тоді знову зробить гарно, й щоразу – по-новому. Між листками приткне колючки або візьме вуглик і щось там докарлючить. 
Взяла його Марія вперше в неділю на вранішню службу. Став він посеред церкви, підняв угору голову, а там, високо-високо угорі, сонце світить у вікно. Дивно Івасеві: удома такого немає. Жодного разу, мабуть, не був він у чужій хаті. А тут хата така велика і так високо вікно! А на стінах висять якісь дядьки й тітки намальовані, свічки біля них горять. 
– Що то таке? – питає маму.
– Ікона, – відповідає вона. – Муки святої Варвари. 
– А ото? 
– Ото страшний суд.
Івась більш нічого не питав. Тихенько стояв і все дивився на отой страшний суд. Такі страшні чорні чоловіки, а на голові в них, як у корови, роги. Бороди в них, мов у цапа, що в тітки Килини в садку прив’язаний і до їхнього городу дістає. Люди на тій іконі пороздягались і не лягають спати, – страшно.
Що там уже цікавого було, швидко забулося, а про страшний суд усе розпитував. Дуже хотів за клунею і собі намалювати страшного дядька. Щойно почав, аж сам злякався і швидко стер лопухом. А на тому зеленому місті причепив гарну квітку з будяка. І все здавалося йому, що під квіткою сидить отой чорний дядько, якого почав малювати...
Як пішли бур’яни в полі рости – вирушили Їжакевичі на свій клин і забрали з собою дітей. Ще стільки дерев не бачив Івась. Одне за одним росте, і скільки не глянь – усе дерева, дерева... А поблизу тих дерев – їхнє поле. 
– Це що, наш садок при горóді? – питає батька.
– Ліс це, сину.
Як сіли полуднати, не могли знайти Івася. Десь тут був та запропав. А він собі з краю клина розплескав кулачком землю рівненько і паличкою водить по ній та й водить, мов писар у волості.
Полуднуючи, говорили, що якби зібрати грошей, то віддали б малого в науку. Бо все він щось хоче писати. Сидорові завжди мріялося й самому пізнати грамоту. Коли дійде до якого паперу, підсовують: “підпис став”. А він хрестика – карлюк! – й уся тобі грамота! 
Ще сиділи і про грамоту говорили, не встигли й води попити, як над’їхав становий пристав. Підвелися, просять хоч води холодної випити, бо вже нічим пригостити.
– Скільки душ сім’ї маєш? – питає пристав Сидора. 
– Оце всі, що тут, біля воза. 
А яка то цифра – Сидір і не знав. Став називати. І вже коли назвав Сидір Онисю, пристав збагнув: їх шестеро. 
– Шестеро, значиться, – каже. – А з такої землі, – вів далі, – десятеро прогодувати можна. І ще доход мати. Я оце їду зробити об’явлєніє. Щоб усі міщани Вишнополя на мирську сходку о другім воскресенії в Тальному були. Добре, що побачив тебе, Сидоре, – тепер маєш всіх обійти й усім об’явити, щоб якомога більше душ було.
...Домогосподарі Тальнівського товариства однодвірців, до якого входило п’ятдесят дві родини Вишнополя, Корсунки, Глебічка, Білашок, були об’єднані в третій участок. На другий тиждень червня, як і звелів становий, Сидір приїхав до Тального. Зібралися на той мирський сход душ двадцять п’ять, може, з тридцять – Сидір підрахувати не міг. Коли почалася сходка, щойно переписали всіх, становий пристав як чиновник поліції пояснив:
– Старшина товариства Федір Носальський із села Білашки прокрався, а тому товариству слід обрати нового старосту.
І, несподівано для Сидора, пристав запропонував обрати старшиною Сидора Родіоновича Їжакевича. Оскільки Сидір був неписьменний, довелося найняти писаря, щоб вів усі справи, а Сидорові передати старшинський нагрудний знак, печатку і замовити факсміле “Исидор Ижакевичь”. Печатку цю він мав ставити на паперах поруч із написом “старшина”.
Повернувся Сидір додому із знаком у кишені. Став у дворі і дивиться на свою хату, а далі як засміється та каже матері:
– Знаєте, мамо, чия це хата? Оце – хата старшини! – і показує усім знак. Начепив його на шию. – А що, – питає, – видно, як я розбагатів? Ось залізо дали, – і подав його Івасеві, щоб грався.
У найменшої Онисі з’явилася сестричка Гафійка. Марія тепер дивилася на Сидора добрим покірливим поглядом. У душі вона дякувала долі, що хоч і послала їй нелюба, проте доброго чоловіка. 
Як народилася Гафійка – ще тісніше стало в хаті. Сидорів брат Марко, якому вже виповнилося двадцять два роки, як і Сава, вирішив вийти з господарства. У Кам’янечому був заїжджий чоловік – Гранкін. Із його дочкою одружився Марко, придбавши в Кам’янечому невелику садибу. Пантелеймон перейшов також у Кам’янече – допомагав братові та доглядав чужу пасіку. 
Пішли з дому брати і стало просторіше в Сидоровій хаті, зате менше стало робочих рук. 
Брати, хоч і намагалися стягти кожен якусь копійчину собі, щоб оженитися, усе-таки чимало допомагали Сидорові в господарстві. Якщо Марко вирішив одружитись – Пантелеймон, який був двома роками старший од нього, про те й думати не хотів: “Нащо, – каже бідакові та ще бідаків плодити!”
Пантелеймон належав до тих, хто за день, бува, й слова не скаже. Коли хто займе його – тільки усміхнеться. Удома частенько сяде поміж дуплянками і слухає, як гудять бджоли. Вислухає одну колоду, іншу – і вже знає, що там бджолам треба. Гукне племінника Івася: 
– Ти, – каже, – подивляйся сюди. Щойно вилетить багато бджіл – одразу покличеш мене, щоб я рій зібрав.
Тепер Сидорові довелося самому приглядати за бджолами. Поглядав на своїх синів, підіймав їх угору і говорив: 
– Ростіть швидше здорові, батькові потрібна поміч.
Мав мороку й з тим староством. Одне, що неписьменний, друге, що писар – чоловік і чесний – та дуже до всього чужого байдужий, а кожна справа – не забавка, за кожним папером стоїть якийсь чоловік, а в того чоловіка – як і в Сидора – родина. Вболівав Сидір-староста за всіх, а писар що: скаже староста – запише, не скаже староста – і вухом не поведе, не те що рукою. 
Ще більше ствердився Сидір у думці, що треба сина в науку віддати. І ото й буде йому помічник – і на клину, й у мирській справі.
Почалися морози, і знову родина сіла до кужелів. Якось пізньої пори почули, що собака гавкає. Хтось під’їхав кіньми. Сидір іще не встиг кужеля відкласти, як враз увійшли в хату двоє чоловіків – двері не були зачинені на глуху завертку. Це був сам становий пристав, а з ним – мировий посередник. Обидва їздили по підлеглих волостях, здійснювали контроль. Тепер їхали на Тальне й завернули до старости – переночувати. 
Усі кинули кужелі, баба Пелагія захапалась прибирати на лаві, а Сидір потягся до мисника за своїм старшинським знаком, який у присутності начальника належало начепити на груди.
Знака в миснику не було. Сказав Марії, щоб шукала в скрині. 
Пристав розгнівався, що зустрічають його не “по надлежанію”, але враз подобрішав, коли побачив поставлений на стіл кухлик із горілкою
Чоловіки сиділи за столом, а Марія усе шукала того знака. Аж ураз згадала, що Івась тягав його на шнурку по землі як возика, а тоді дзеленькотів над колискою, забавляючи Гафійку. Обшукали всю хату, та при світлі лійника не знайшли. 
Вранці, від’їжджаючи, пристав пригрозив за знак і вичитав за невчасно зібрані недоїмки з податку. 
– Ти, Їжакевич, – каже, значиться, должен стать крутим чоловіком, як і належить старості. А від добра – добра не буває. 
Далі подякував за пригощання, з тим і поїхав із двору. По його від’їзді уся родина шукала в хаті і сінях знака. І лише перед обідом знак знайшовся. Був прив’язаний до мотузочки з клоччя і лежав під припічком у смітті. 
– Добре, – каже Сидір, – що його тут не вгледів пристав. А то потяг би мене цією бляхою при дітях! 
Сів на лаві й став чистити знак попелом з сирівцем, далі натер суконкою і почепив високо на миснику.
*  *  *
Панас Керець, породичавшись із Север’яном, не часто топтав стежку до його обійстя. Ніщо не цікавило Панаса в дворі бідного тестя. Вважав, що нічому там повчитися. Інша справа – побувати в панській економії, або де в містечку, або поїхати в Умань. Тепер, добрими кіньми, він кілька разів на рік до тієї Умані навідувався. 
Цього разу купив у того, що в місті бороди голить, за невеликі гроші стареньку бритву, ще майже нового помазка і широкого ременя, на якому ту бритву слід правити. Заведе він собі нову справу й матиме з неї зиск. І тут тобі не те, що лихати: “туг-гук!”. “туг-гук!” – ціпом! Тут тільки – хап-хап! – й нема бороди!
– Така робота, – говорив жінці, – що й насвистувати можна! – і склав губи в дудочку.
Стара Керчиха як запустить у нього мотовилом: 
– Ану цить мені, дурнику! Свистіти в хаті надумався, щоб чорт у комин заліз, почувши твій свист! От нечиста сила, і в кого ти у нас такий вдався?!
– Не сваріться, мамо, – зверхньо відказує Панас. – Я, мамо, ділом займаюся.
Уже починав потроху злитись, бо бритва все зрізала ремінець, як брався нею мотиляти хутчіш новоспечений цирульник. 
На неділю запросив кутянських хлопців бороди голити. Ще ледь світ озвався на те Микитка.
– От, – каже Панас Мар’яні, – пришелепуватий прибіг! І це з нього мушу починати добре діло! Присядь, – уже до Микитки, – почекаємо, щоб іще двоє прийшло. 
Довго той сидів, аж прийшов Олекса Рябий, а за ним – і Никін Безрідний.
Вивів хлопців майстер у двір. Першим просадив Микитку, а тим двом наказав, хай вуха й руки тримають – щоб Микитка не вертівся, коли Керець бритвою поведе, бо діло те серйозне і бритва враз шкіру може зняти.
Хлопці Микитку придушили, бо здорові обидвоє були. Тихий та кволий Микитка аж ноги сплів, щоб уже й ними не совати – злякався за свою шкіру.
Керець зробив на милі піну і суворо наказав: 
– Заплющ очі!
Микитка, було, заплющив, а навраз і відкрив їх та так подивився на Керця, аж той запитав: 
– Чого ти так злякано витріщився?
– Гм, гм, – промимрив бідолаха і став видиратись із рук дужих парубків. А ті його ще більше прикрутили. Микитка як чхне на все подвір’я! 
– Що ти мені, – каже, ледь не плачучи, Микитка, – зробив таке, аж у носі закрутило і в роті солоно стало?! Нащо ти, – плюючись, мимрить, – усі губи й носа позамазував, чим я дихати маю?!
Керець професійно витер Микитці краєм поли губи й приступив.
Бігли у Микитки сльози, ойкав і стогнав він і не радий був, що пішов під ту панську бритву. Брили хлопці одне одного окіском, і як там уже не скубло, а не так боляче. І щойно хлопці відпустили Микитку, а Керець поклав бритву поодалік на призьбу, як він чимдуж побіг за хату, на город: дивитись, де в Керців хрін росте. Обклався весь листям та, стогнучи, вернувся до двору. 
– Збігай униз, візьми капустиння, – зі знанням справи мовив Керець. – А тоді кілька разів опустиш голову он у ту діжечку з водою і будеш тримати Олексу.
Олексу тримати довго не довелось. Щойно Керець шкрябнув його бороду, той підбив Панаса коліном, аж бритва полетіла на спориш. Тоді як підхопиться: 
– Мені в Майданницькім за дешевше – раз-раз! – і обібрали все волосся, і тільки лоскотало, а ти з живим вишкрібаєш, ще й хочеш мати зиск?!
– Наше діло таке – запросити! А ти не хочеш – не треба мені твого п’ятака! Он Микитка одмучився й уже, бачиш, неділю по-людські може справити.
Мав Панас на приробітку одного п’ятака. Бо Никін Безрідний відмовився сідати. Та Керець не з тих, що швидко здаються. Вирішив одного п’ятака віддати майстрові в Майданницькім, нехай той навчить його бритву правити. 
Лиш переступив поріг – одразу було його там припрошено сідати на дзиглик. 
– Не в тій потребі, – каже Керець. – Поклав на столика п’ятака і вийняв з кишені свою бритву. – Хотів би навчитися правити лезо.
Майстер розклав бритву, навіщось торкнув лезом свого нігтя та й каже:
– Цю бритву вже закинути треба, від неї тільки спинка й зосталась. – І повернув її Керцеві разом із п’ятаком.
Їхав Керець у Вишнопіль та заїхав на Талянку, де був ставочок: старий Керець мав тут трусити свою вершу.
Не заставши батька на Талянці, погарцював Панас талянською дорогою додому. Аж за границею, між полями, наздогнав його. Ішли в село удвох і вели коня. Несли торбу риби. Старий Керець був задоволений, що його син на конику гарцює і мають усі Керців за добрих господарів й навіть риба добре йде їм до рук.
Уже в селі зустріли Трохима Легкого, що жив із Їжаком у недалекім сусідстві. Здибали його за Панченковою греблею. 
– Чого, – питає Харитон Керець, – отут ходите недільного дня?
– Та бігаю селом, питаю, щоб який дурень гроші позичив. 
– А, – відповідають Керці в один голос, поминаючи Трохима.
– Постривайте, – припорошує Легкий, – послухайте, може б ви позичили?..
*  *  *
Після того, як Марію віддали заміж за Сидора, і вона три роки не була в хаті батьків. Тепер навідувалася часто. Батьки допомагали їй, гризла їх совість, що так вчинили з рідною дочкою. А ще бачили, що зять – людина старанна й добра, тож допомогли йому обзавестись ще однією парою волів.
Керець як зачув те – не міг спати: як то так, Сидір із бідняків, а тепер йому не поступиться?!
... Несподівано серед тижня перебіг Керець через ставидло – ставок уже другий рік без води був, бо греблю прорвало – і зайшов на Сидорове обійстя. Тихенько так ступив у сіни – хотів послухати, що там у хаті говорять: нічого не чути. Став на поріг, аж прямо перед ним сидить Сидір, латає старі чоботи. 
– Що, – усміхається Керець, – не вúходили зиму?
– Та вони вже, – відповідає Сидір, – стільки тих зим бачили, ще до того, як до мене потрапили, що, може б, на нас обох вистачило! А тепер іще моєму Іванові прислужать, – і сам здивувався, що назвав малого Івася Іваном. – Оце віддаю хлопця в науку. Повезу в Довгеньке, нарадили там родича. То хай не бігає босий. Воно ж до науки і взутись і одягтися добре треба.
...Як відвезли Івана до родичів – чимало він там наймитував. Хитренький грамотій побачив, що хлопчина, як він казав, “сумирний”, усе, що накажеш – виконає, тож знаходилася робота й у хлівчику, й у клуні, і біля коней, влітку – й у садку. Повернувся аж на осінь. Як було домовлено, батьки не навідувалися до нього. Тепер не знали, що казати й що робити. Вернувся Іван змарнілий, і тільки й того надбав, що мозолі на руках – у голову ж нічого не додалося. 
Пішов наступного дня Сидір на попівську садибу. Там, неподалік шляху, стояла невелика дерев’яна дякова хата. Дяк із родиною жив в одній половині, а в другій – навчав хлопчиків. Дячок Бережницький, із приїжджих, дітей любив, був чоловіком небагатослівним, розважливим.
Поговорив Сидір з дяком про Івана, розповів, як віддав хлопця в науку. Бережницький тільки головою похитав:
– Приведіть, – каже, – Сидоре, хлопця. Я вам незабаром скажу, чи буде з нього толк. Я навчання веду від Покрова до Різдва. Як хлопець затямить те, що треба, – буде тоді від Різдва до Зелених Свят ходити. Грошей даром я не братиму. Тільки розбійник задурно гроші має, – казав дячок.
Перед Покровом зібрався Іван до школи. Прийшли на Степок. Спершу в хату дячок покликав тих дітей, які вже проходили науку. а надворі залишився гурт, котрі мали починати навчання. Дивиться Сидір на тих дітей і думає: “Хоч би Іван прижився в цій школі. Так їх багато прийшло цього року”. І став запам’ятовувати, що розказати вдома, чиї діти прийшли по науку. Ще Івани є: Мульків, Біленків, Ласького, є тут і Микола Кучережків, Харитон Бойків, Флор Дульського, Арсен Пічка та ще двоє, з них – одна дівчинка. Був і хлопчик Пашківського; Сидір, забувши, як звуть хлопчину, став його питати про ім’я. Той оченята підвів й довго не міг вимовити, а далі одважився: – Де-мен-тій!
Чия дівчинка, Сидір не впізнав, а хотілося довідатись, хто – перший – її в науку послав, та саме вийшов Бережицький і нагукав учнів.
Удома Сидір називав дітей, а Марія полічила, скільки їх. Виявилося, що десятеро. 
– Я ще так не чула, щоб на селі десятеро в грамоту пішли за рік.
Ті гроші, що батьки вносили як плату за навчання, йшли на користь дяка та школи, а частина віддавалася священику. Учив Бережницький дітей азбуки, вивчав граматику, часослов, буквар та читанку, лічбу – додавання та віднімання – молитви. 
Увечері повернувся Іван додому.
– То як, – питають його, – будеш ходити в школу?
– Буду, – відповідає Іван. – Мене посадили спереду на лаві, бо я маленький. Даватимуть нам папір та олівці, буду малювати.
Сидір аж злякався.
– Ти там дивися, Ваню. роби тільки те, що вчитель скажуть. Не здумай малювати, коли не буде велено. Це тобі не за клунею гратися.
– Нам казали за паном учителем повторяти: аз, буки, веді, глагол, добро, єжи, живеті! 
– І це ти все запам’ятав! – аж сплеснула Марія руками. 
– Запам’ятав, – тихенько проказує Іван.
Поставали всі й дивляться на Івана, що так одразу в голову стільки науки взяв. 
– Треба, – каже Марія, – дячисі сиру й сметани зібрати, калача спекти, аби вже там Ваню тримали. Бо не може бути, щоб вони з такою капелою мали роботу – візьмуть і відчислять.
Івана не відрахували. Навіть батюшка нахваляв: “На законі Божім читав молитву не збиваючись, і в очах було послушаніє”. 
Сидір уже здогадувався, що в хлопця наука добре йде. Ніхто дитину від початку не силував, а воно прийде додому, поїсть і саме сідає до зошита. Й переказує: буки, аз, ба – баба, мислеті, аз, ма-ма.
Невеличка юрба школярів зібралась на Степку: чекають, коли дяк покличе їх у хату. Іван прибіг одним із перших. Закинута через плечі полотняна торбина застібнута на дерев’яну цурку. 
Невдовзі вся група завчає вголос “Слово твердо...”, а Ваня Біленків затулив собі вуха руками та тільки гуде: “гм-гу”, “гм-гу”. Походжаючи поміж лавами, учитель почув оте “гм-гу”. Подав усім знак, щоб змовкли. А на весь клас лунає: “гм-гу”, “гм-гу”... Учитель потягся, дістав лінійку та як уперіщить нею Біленка! Той підскочив, мов заєць на лану, коли його сапою торкнуть. 
... Швидко збігли для Івана два роки навчання. За добру науку йому подарували сестричку, назвали її Мотроною. Іван учить-учить уроки, підбіжить і подивиться, чи вона спить у колисці. Якщо прокинулась – подасть їй олівця, щоб не плакала і не заважала вчити уроки. Отой олівець був для нього великою радістю. Як уже спише аркуш – питає учителя, чи можна той листочок забрати додому. 
– Візьми, – дозволить дяк та подасть йому ще два-три списаних аркушики. А Іван удома гумкою всі буковки повитирає і малює собі вже там, що тільки захоче!
– Не грайся, сину, – каже баба Пелагія. – Краще буковки пиши!
А коли Іван сідав писати – вона раз на онука погляне, а раз – на образ Спасителя у куток. Усе не йняла віри, що в їхньому роду вже грамотний є. Аж як написав за сказаним Марією листа до дядька Федора в Київ і того листа взяли у розправі, – аж тоді повірила баба Пелагія, що Іван – письменний, що вже може він писати папери.
У панському маєтку було кілька годинників: величезних, понад людський зріст. Мине година – починають вони дзвонити, кожен на свій лад. Покоївки, кухарки, челядь – усі звикли до того дзвону, а що він б’є раз чи десять разів – їм було байдуже. І ніхто на селі не знав, що ділиться день на години. 
Іван прийшов із школи та розповідає усім за вечерею, що день і ніч мають години.
– Звісно, – каже бабця, – годити треба. Не будеш годити – й тобі не вгодять.
Іван і сам не міг той день поділити на години. От якби перейти все село, від Кам’янечого до Легедзини, це була б година, так казали в школі. Й коли їх пускають у двір побігати – це теж година.
– Буває ще лиха година, – каже Сидір.
– Промини, Господи! – перехрестилася Марія. 
... Не на добре згадав Сидір за тією вечерею лиху годину. Враз занепало його господарство. Заслабли воли і троє впало. Залишився єдиний віл. А до чого його припаруєш? Мусив Сидір збути того одинака. Продав аж на друге село, щоб уже більше не бачити, не краяти собі серця. Люди співчували Сидорові, бо знали: воли для його великої родини – неабияка поміч. “Навіть, – перемовлялися між собою люди, – і Їжацький клин не врятує тепер Сидора”.
Тільки Керець, коли проїжджав повз Сидорову садибу, цвьохкав батогом щосили. Хотілося Керцеві бачити Івана з налигачем у руці, а не з пером. І сердився на жінку, що ніяк не народить сина. Ото тільки й того, що дві дівки росте.
Поїхали Сидір з Марією в Довгеньке. Поскаржилися, що воли пропали. Старі Мараховські дуже тим опечалились, а підсобити мало чим підсобили. 
Повернулися додому Їжакевичі й ще сумніше стало їм – йшлося до того, що, можливо, доведеться довго бути їм у хазяйстві без тягла, а тут ще й Марія зізналася Сидорові, що чекає дитя. Радів Сидір, коли з’явились на світ Івась, Пилипко, Онися, Гафійка, Мотрона. Зараз лише зітхнув і нічого не відповів.
Тепер ходили на клин із лантухами, носили усе, що вродило. Тільки копу жита привезли, а на решту всього не стратили ні копійки. Треба було зібрати грошенят на якесь тягло. 
Незабаром народилася Фросина. І, як перезимували бідну зиму, на весну знову засвітило сонечко в Сидорову хату.
Зайшов якось напровесні в хату Їжакевичів старий чумак Дульський, у валці якого ще Сидорів батько ходив на Очаків, й запропонував Сидорові гроші на купівлю коней.
– Я, – мовить, – од твого батька чимало добра мав, і то не раз й не двічі, а багато літ. Коли ти матимеш коні, – враз мені й повернеш борг. Тепер уже воли не так підсобляють: і їздити треба більше, й хуткіше всюди встигати. Я ось помітив, що й дні швидше минати стали. Надумався перед смертю, що за добро, яке мені було зроблено, платити треба.
Дід ще довго сидів у хаті, згадував старого Їжака. І коли пішов – у Сидора немов руки подовшали, немов плечі поширшали... 
*  *  *
На сходку збиралися завжди біля церкви. Ішли тільки чоловіки, й тільки ті, кому виповнилося двадцять п’ять років. Обирали старосту, соцьких, десяцьких.
Недалеко хати священика була невелика збірня-розправа. Там староста вирішував усякі дрібні справи, а великі, що стосувалися всього села, покладалися на сход.
Услід за паном Трзцінським розрослися маєтності ще двох поміщиків у Вишнополі: Межинського, який мав садибу в лісі дорогою на Бабанку, неподалік Їжакевичевого клина, і Глембоцького, що мав будівлі поблизу плацу Трзцінського, в Малім Огруді. Люди мали змогу вибирати, до якого пана йти на поле. Спритніші й заможніші селяни вже обжилися великими господарствами в кілька пар волів, корів, отарами овець, – не мали тільки де взяти землі. Куди не поткнися – земля панська. А коли який шматок продавав бідак – ураз те дуже поцінно прибирали до своїх рук багатші.
Обидва Керці, прийшовши на сходку, поставали на видоці, дивляться, коли прийдуть Бабій – найбагатший чоловік села, Росляки, Довгошиї. Бабій приходив уже тоді, коли збирався майже весь сход.
– Що мені оте село? – питав. – Я сам – півсела!
Харитон Керець при тім аж одвертався, а Панас підступав до Бабія ще ближче. 
Зовсім недавно з’явилася на чумацькому шляху неподалік села нова корчма. Вже й назву їй дали – Зачепиха. Та ось тепер на сходці вирішували: як бути з корчмою, що стоїть отут, на Степку.
Але недовго про те розмова йшла, бо мировий, що наглядав за селянами, одразу зрозумів: панська гуральня матиме збиток, якщо витиснуть корчму з людного місця. Враз надав голос орендареві, а вже старий Шулем знав, як говорити.
Ось так було цілу сходку: що там люди почнуть – багаті й вирішать.
Старий Керець іще прислухався до людей, міркував, не квапився слово мовити, а молодший одразу дивився та слухав, що кажуть у нього над вухом і тут-таки кивав: правда, мовляв, люди, правда...
– Добре кажете! – мовив до Бабія. – Ви – наймудріший чоловік на селі. Нам треба прислухатися до вашого голосу. – А про себе думав, що невідомо, як Бабієві сини поведуть оте хазяйство; може, щось і до нього, Керця, перейде...
Розходились чоловіки – кому на яку стежку. І збивались  у більші або менші гурти. Йдучи, говорили.
Керець трохи пройшов за Росляками, але ті його не помічали, говорили між собою, а його слів наче й не чули. Тоді він ураз звернув і наздогнав своїх сусідів, із якими ще від Степка ішов батько. 
– А я дивлюсь, – відповідає Панас, – якщо вже грішми трусити – краще в Зачеписі. Там далекі перехожі посідають, чумаки звернуть, проїздять панські коні. Тож там людніше, ніж у селі. А тут я чого не бачив? Хіба послухати Лепетю? Он і тепер стоїть, та все про свого вітряка...
Чоловіки засміялися, бо всі знали, що вітряк Лепеті стояв не дуже вдало і з кожним роком дедалі менше йому мірного. Тож, аби людей привернути, Лепетя приходив до корчми, дивився, чи можна кого підмогоричити й тим навернути на свою стежку: 
– Що ти крешеш об той дурний камінь? Кресало в тебе як кресало, а кремінець нікуди не годиться.
– Та, – відповідає чоловік, що вже наготував люльку, – в мене губка з очерету, гречаним попільцем притрушена, я кілька разів черкну і таки запалю. Тютюнець у мене чумаки десь аж з-під Охматова привезли. І несамовитий вдався – потягнеш раз, другий – і вже неодмінно треба йти до Шулема чарку ковтнути! – й завзято креше далі.
– Ось зараз, – не згоджується Лепетя, – дістану свій кремінець. А той ваш, кажу, мов каміння в Петренковім вітряку: там хоч як мели, однаково на зубах потім пісок із того каменя буде. До нього ото всі ледачі йдуть – не треба вирло закидати. Тільки голову йому повернув до вітру – вже й крутиться. А що там зайва передача – нікого те не цікавить. І ті камені крешуть – ну так, як ото ваше кресало! А що там оте вирло повернути? У моєму вітряку воно на доброму колесі, й я, коли. трапляється, нема кому підсобити, напнусь і потихеньку впіймаю вітер. 
Тут уже люлька загорілась у чоловіка, всміхнувся він на слова Лепеті й:
– А я ось нещодавно змолов лантух жита в його вітряку, наразі доїдаємо, та нічого я на зубах не відчув.
– Це у вас уже зуби такі дуплаві, аж пісок ховається. Однак у кишки потрапить і буде різати, наче оселедця з молоком з’їли. 
– Та чого там грішити, – не здається дядько, – і зуби в мене ще як у коня молодого: горіхи лускаю незгірш, ніж насіння. І за живіт не брався. Я на Товстодубинській дачі ще такі колоди ось вергав, що у вас може б пуп розв’язався, а мені нічого. Зайду, бо вже блимає у Шулема в вікні.
На той вогник і дядьки посходились. 
“От летять, – думає Лепетя, – мов мотилі на свічку! А до мене й чортом не заманиш. Не могли оту зачепуху під Легедзиною поставити! Тож би й до мене хто завернув. Велике діло горілка для принади!”
Двоє чоловіків зупинилися перед корчмою й трусять кишені. Враз Лепетя упізнав ув одному Якима Дуку. А в того жито цього року врод-и-ило! Кажуть, од Петра й Павла аж до Покрови все ціпом вертів й околоти трусив. 
– Якиме, добрий вечір вам! – зачіпає Лепетя.
– О, чого це ти, Лепетю, мені на ви – наче старості?! Чи я з тобою ягнят по ставидлу не ганяв? Чи цурки не били? Чи ти вже заходив сюди? – підморгнув Яким. – Чекай, не сип словами, ми ось із кумом п’ятака роздобудемо і теж зайдемо, а тоді можеш нас і панами звати! А поки в мене голова не замакитрилась – я тобі рівня!
Лепетя гульк рукою в свою кишеню:
– Ось у мене вже є два п’ятаки. Бери, а тоді підемо разом додому.
– Нащо мені твій п’ятак, як у мене свій є. Почекай, кажу, – плюнув на пальці та знову поліз у кишеню Яким. – Я його зараз видряпаю. Твій такий блискучий, наче золотий, десь довго в кишені носиш, а в мене не залежується.
– Сам казав мені, – пристає Лепетя. – що разом ягнят пасли, то що, не можна в мене п’ятака взяти?
– Якби нам і справді додому йти – уже б твого п’ятака пропили – чого там, я не проти кумпанії. А задурно я тільки жінку взяв, і то біс підсунув. Бо ось прийду й вона як не мотовилом, то кописткою штурхне.
– Е! – зауважує Лепетя. – Не годиться, щоб жінка чоловіка била!
– Тьху на тебе! – спересердя озивається Яким. – Ти таки п’яний. То вона мене штурхає з печі, коли я на піл укладуся спати. Я коли вип’ю – неодмінно хроплю, а в неї тоді голова болить; то й скажи, що не Люципер підпарував: вона не може спати, бо я хроплю, а я не можу спати, як не вип’ю.
Яким уже другу кишеню вивертав, а п’ятак усе не знаходився. Тоді Лепетя:
– На, кажу тобі, й на завтра буде! – та підсовує два п’ятаки. – Ти щось мої краї геть забув. Приїдь, змелеш своє жито, не полінуйся там півверстви зайве ступити. Бо такі тепер ледачі люди, що хто як іде молоти – завертають до мого сусіди, наче його вітряк не на такий само кароль посаджено. Тільки й того, що пізніше на цім самім горбі став. А я чого, думаєш, свого туди витяг, поодалік від села? Тільки того, що шматок землі там мав? Та я ту землю міг обміняти. Я видивився, що там, на моїм полі, дужі вітри біжать, і як відклиню свого старенького – мука аж масна йде! Приїдь, ми там якого шкалика перекинемо, заодно й квити будемо за цей п’ятак.
Яким може й не взяв би, та кум дуже хотів випити і вже втратив віру, що в Якима той п’ятак таки є, хоч і сам через свитку десь коло колін його промацав – не знати й в яку кишеню той п’ятак запущений був. Не витримав кум і протяг жменю:
– А чого там, чи ви не побачитесь!
– Постривай, – застерігає Яким. – Молоти я до нього не поїду. Я на кам’яний панський одвезу, чого мені аж під Легедзину носитись., щоб увесь день там сидіти, а ще як вітру не буде – й другий пропаде. На кам’яному – там такий ківш, що лантух за лантухом з’їдає. Тільки коні випряжеш – уже й запрягати підеш.
Лепетя ще щось хотів сказати, та Яким п’ятака знайшов.
– Тю! – дивується. – Поміж пальці заліз, а я його кругом мацаю. Руки так од ціпа подубіли, що нічого не чую!
Вернулися п’ятаки Лепеті, й жито змелене не в його, а в панському вітряку буде.
Ще довго тер стіни під корчмою Лепетя, намагаючись упіймати довірливого. Всі вітряки погудив: й ті, що при Бабанській дорозі, й Дерещука, Довганя та Ромасів, що стояв супроти двору Пелеховського. Ішов додому, й було в нього на душі ніяково: ніби все й добре в його хаті, а все-таки, думав, щастя поминає його стороною. Аж наздогнав гурт чоловіків: старого Керця з сином і сусідами.
Привітався і став прислухатися, що там у селі гомонять. Чоловіки промовлялись про все те, що було на сходці. Старий Керець ображався: 
– Скажіть, людоньки, от обрали ми старосту села. Ну, це таке діло, про яке я не хочу говорити, ну й про соцького теж. А от за присяжних та десяцьких скажу: десять присяжних ми назвали та на кожних двадцять хат десяцький. Підкажіть, хто пам’ятає, скільки їх усіх?
– Двадцять шість! – озвався хтось.
– От тепер ви мені скажіть: скільки буде двадцять шість і десять?
Той грамотій, що подавав голос, враз і полічив:
– Тридцять шість! 
– Так от, дорогі мої сусідоньки, невже в тих тридцяти шести душах не могло бути з нашого кутка доброго хазяїна? А то розділили нас: шматок вулиці на одних двадцять хат прикинули, а інші, поза мої стіни, на других двадцять. А я що, бідніший за Гаврила, що він аж у присяжних витатиме, а мені нема місця й у десяцьких! Ми ось із ним, – ткнув він на сина, – одним двором виступаємо. Воли є, коні є, овець майже сто. Ще там буде кілька ягнят, бо не весь окіт, й, таки, набереться сотня. Штири корови й теля в кожної та ще три бички серед них. А син ось гиндиків завів, вони теж у господарстві щось важать. 
Чоловіки, що все знали про Керців, як добрі сусіди стали піддакувати Харитонові. Але не так, щоб його там у присяжні чи в десяцькі, а за те, що й справді він господар, і син те господарство, видати, за вітром не пустить. Але й Гаврила не зобидили: 
– Гаврило хоч і немає стільки скотини, що у вас, але він людей шанує, мов свою жінку.
По тих словах якось урвалась розмова. Стали чоловіки розходитися по домівках.
*  *  *
Останній рік ходив Іван в школу. На перерву прийшов у церковний двір. Зупинився біля східної частини двору й там, метрів за шість від призьби, став читати на чавунних плитах написи. На одній плиті вичитав, що поховано там отця Власія, а на другій – його дружину.
“От, – міркує Іван, – навіщо на їхні могили наклали залізо? Прийде судний день, як вони відтіля вибируться?” 
Увечері згадав про отця Власія.
– О, давно це було, – каже бабця. – Вони правили, ще коли дячком Садовський були. – І усміхнулась. – Гріх таке згадувати, але були дячок трохи дивакуваті, чи не дочували. Власій читає охтенію чи “Святий отче Пимоне, моли Бога за нас”. Садовський на кліросі повторює: “Святий, одчепи мене! Моли Бога за нас!” Батюшка говорять: “Святий отче Феофілакте, моли Бога за нас!”, а з кліроса: “Святий отче халап-талап! Моли Бога за нас!..” Ударить у дзвін дзвонар, дячок наче й не чує, а отець Власій щоразу кажуть: “Семо і овамо на п’ять верстов чути!” А тоді опустять руки в опаницю, утруть їх і приступають до служби. А що оте Боже слово “семо і овамо” означає, Ваню, не знаю.
– Та це, бабуню, просто: туди й сюди!
– Розумнику ти мій, яке то добре діло – грамота! Я думала, слово Боже. Бувало, вдарять у дзвін, а я десь на полі чи в городі, тож стану навколішки й разів три повторю “семо і овамо”. Прости мене, Господи, темную, і просвіти онука мого! Тепер уже мені й умирати не страшно, буде кому вичитати наді мною. Я собі, Ваню, все згадую це, бо як умирали бабуня наші, в усім селі не знайшлося чоловіка, щоб зумів прочитати псалтир.
... Перед зеленими святами старанно змастили долівку в хаті. Баба Пелагія послала Івана з Пилипком наламати з берестка гілок. 
Як уже трохи сутеніло, баба Пелагія розчинила широко хатні двері в сіни, а сінешні надвір й повиганяла мух. Тоді всіх дітей вивела у двір, а хлопців із клечанням впустила в хату.
Ось уже й Сидір заїхав кіньми у двір. зайшов до хати, несучи під пахвою великий оберемок татарського зілля. Поклав біля столу, й незабаром бабця старанно потрусила долівку дрібненькою садовою травою, а зверху пристелила цибухами татарського зілля. Потім хлопці бігали по м’яту й рум’янок, і у хаті запахло, наче в лісі. 
Наступного дня, на саме свято, Іван востаннє завітав у дякову хату, де й одержав папір про грамоту. Востаннє за Івана Сидір відніс гроші та могорич.
– Яко же і я, Ваня тепер міг би бути дяком!
Зачула це вдома від Сидора Марія і враз їй привиділося, що виходить із вівтаря батюшка, а за ними – молодий дяк. Хоч і невисокого зросту, але в довгій рясі, то й помітний такий, а люди кажуть: “Дочекалися нарешті свого, сільського дяка, а не присланого!” Походжає він перед височенним різьбленим іконостасом, сяє той іконостас золотом, а блискітки відбиваються від синової ризи. А тоді розкриє він книгу і перед усім селом читає. Та аж сльози побігли по Маріїних щоках.
Того-таки дня писано було другого листа дядькові Федору на Київ. 
І прибігла осінь, та якось так швидко, що десь те літо ділося, немов заховалось.
Їхали на клин. По сусідству з клином тяглися смужки людських полів – люди копали картоплі. На клин прийшов дід Амвросій.
– Боже, помагай вам, Їжаки! Аж любо глянути на ваше поле – рівненько, мов на току!
– Якби то наше поле. А то онучати підростуть – знову будуть безземельні.
– Е, Палазю, там іще загадувати на двадцять п’ять літ! Он хто в рекрути пішов – чи думав, як то буде, коли він прийде! Що чувати про вашого Никона?
– Та вже років зо два як увели загальну військову повинність і його відпустили, – відказує Сидір.
– Що там, Гамбросію, казати, – озвалася баба Пелагія, – не довелося йому нікого із наших людей здибати, щоб переказати – тож понад двадцять літ ми його не бачили. Аж тепер, коли позбувся солдатчини, найняв когось і написав на Вишнопіль листа. 
– І де він? – допитується дід Амвросій.
– Гріх і казати, – продовжує баба. – В Аполянці.
– Тож і я знаю, де те село, – дивується дід.
– Оженився, – розказує баба, – на якійсь тамтешній, Феклі Максимовій. Тепер ось маємо коні, зберемо з поля та поїдемо всі. Видно, й він нікого не впізнає з нас, і ми його бачили ще таким, як Івась.
... Коли Їжакевичі обідали, дід іще сидів біля них. До всього припрошували, а він тільки води випив і каже: 
– Я вже все, що мав з’їсти на віку, доїдаю. Коли двічі обідати стану – і вік мій удвічі швидше зійде. А води чоловік може пити досхочу. Оце перепочив на доброму полі, зоставайтесь...
– Ідіть щасливі! – відповіли йому.
... Й коли заїздили у двір, Іван усе ще бачив вечірнє поле, таке схоже на материну плахту. І снилося йому вночі, як дим переймає бабине літо, а воно утікає, щоб не спалили його; снилися сині левади й далекі ліси.
*  *  *
Уже понад рік Север’янів Василько не знає муштри. Увели військову повинність, набрали старших хлопців, а Василько-недоросток повернувся додому. Север’ян не знав, де його посадити. Прокидався й уночі та прислухався, як він спить, чи не важко дихає. 
Василько – нівроку. Ляже спати на лаві, тільки й чути, що свитку під головою розправить, а далі – наче не дише. Вдосвіта прокинеться – мов і не спав. І такий беручкий до всього. Усе те, що мусив би знати, – розпитує. Ось і зараз:
– А з чого те пужално вирізати? 
– Найкраще, сину, з ясеня, – розказує Север’ян. – Побіжи до греблі Літинського. Ще не доходитимеш – побачиш ясени. Видивися таку хворостину, щоб не тонша великої свічки. А далі розкажу тобі що й до чого.
Повернувся Василько і приніс два довгих прути.
– Ось тепер, сину, – повчає Север’ян, – два з половиною лікті одміряй, а тонке відітни й викинь. Втім, постривай, не викидай, буде на клепачку. Знизу на п’ядь залиши, щоб тоді рукою тримати, а далі все окіском стругай, щоб майже на ні зійшло. Отак, як ото для дзиґи осередочок, – згадав Север’ян, що малим Василько полюбляв, коли йому дзиґи робили. – Тоді отим само окіском поділяй хрест-навхрест деревину, згодом кожну частку навпіл. І буде їх усіх чверть копи та ще один. Тоді кожен прутик легенько закругляй – отак, щоб нарізно зробити, бо далі доведеться заплітати. А як заплітати – покажу тобі на соломі. Дуже просто солому підібрати, щоб так само було. Загни одного пальця на руці й бери стільки само разів по штири. А тепер ось дивися, як слід заплести. Тримай за край жмутка. 
– Отут, де я триматиму, буде держално?
– Звичайно, держално. Все, сину, починають знизу робити. Так от, відводиш два прутики вбік, а два поміж них, ще далі, згодом отих два перших – наперехват. Другою рукою відтягуєш ще два прутики обабіч тих, що вже зігнуті. Увіткнеш трохи в землю держално і ногами наступиш. От воно й стирчатиме наперед  тебе. Далі ось так і роби. Оті бічні ще раз крайніми наперехват. Це вже половина. Так само й другу половину. Згодом починаєш вже не з тих самих двох. а одну вбік. Краще отак, за  сонцем, щоб не збитись. Доплетеш доверху, візьмеш шматочок сириці й прутики ті зв’яжеш. А батіжка тобі не доведеться плести, бо ще старий добрий. Ось тільки пужално зробиш нове і матимеш собі й до вола, й до коня, і до скотини. Коли мати увечері затопить піч, ми тоді вар у старому горщику заготуємо і твоє пужално обробимо, щоб не пересихало й не ламалось, і буде воно завжди гнучким, як оця твоя свіжа хворостина. Цигани, коли б’ються на батогах, – завжди той переможе, в кого пужално ліпше. А так, які вузли не в’яжи на батіжку, а коли пужално нікчемне – і не буде той батіжок стріляти. Сідай, роби, Васильку, та узавтра підемо очерет жати на Талянку. 
Василько зрадів, що узавтра поїдуть туди, де ще був зовсім малим, і коли всі купались у ставку, він дуже боявся у воду заступити, а чоловіки сміялись і носили його на руках на глибоке, навчали плавати. 
Тепер ось він сидів, старанно-старанно різав ясеневу хворостину і думав про очеретяні околоти. Що ось привезуть вони узавтра цілу хуру, обставлять на зиму хату. І знову пригадалось: як малим зробить лука і вибирає стріли з очерету, що ним стіни обставлено. Мати повчає: “Не підламуй, сину, знизу сніпків, а то пообсовуються і буде холодно в хаті”.
Прийшла сестра з вузликом, а за нею прибігли ґеґотливі близнята. 
– Сідай, сестро, – припрошує Василько. – Що ти робиш зі своїми цокотухами, що вони в тебе такі метушні? 
– А що маю вобити? – відказує та. – Отакі вдавися. Я не хотіва їх бвати на сево, а свеквуха каже:”беви!” Говова їй бовить од них.
– Що чоловік поробляє? – питає Север’ян.
– У Гумань поїхав. 
– А чого йому там? 
– Не знаю, – знизала плечима. – Гвоші взяв та й поїхав.
– Як так, – дивується Север’ян. – Щоб жінка не знала, що чоловік надумав робити? То хоч би задля годиться треба порадатись.
– Він і батька не свухає, не те, що мене. Він мені й досі виказує, що пвидане маве, що не багата...
Знизав плечима Север’ян
– І чого всім отого багатства хочеться? Нащо воно треба? Є шматок землі, є її чим обробити: ори, сій, збирай і відпочивай узимку. Радій собі тим. що живеш. А то має собі чоловік оті гроші та все міркує, куди їх стратити, на що їх легше пустити? А я завжди знаю: є копійка – купив солі, ото й усе, а нема – узяв клумак на плечі й виміняв солі на зерно. Бо решта всього із землі йде, тільки не лінуйся, бери собі та радій. І не треба голову сушити. Є вівці – кожух буде, є корова – буде сир і бички заведуться та поможуть тобі землю зорати.
Не знати чому, Север’ян підняв вербовий обруч і став дивитись крізь нього в небо. Така блакить удалині, такий той світ далекий чистий і таким відчув себе немічним на цій землі! Бо якби й тут було все отаке легке та свіже і чисте-чисте, отаке, як небо чи свіжозорана земля, чи вода в річечці, а чи трава на низині, або жито в полі, – а то насильствують люди, купують, продають, відмовляючи собі ситно з’їсти. Кому земля родить, як не дітям нашим і онукам? І пожалів, що віддав доньку на Керців двір. 
*  *  *
Це літо 1876 року збігло для Сидора як один день. Може тому, що було це літо незвичне: пекло сонце – “мов на морі”, казали чумаки, але й дощі йшли, і все гналось угору з землі й родило, як ніколи.
Завертілись-закрутились усі вітряки, пожвавішали люди. По селу весілля пішли, а в Сидорову хату ще одна радість завітала: запросив дядько Федір, що був псаломщиком у Києві, Ваню до себе. “Привезіть, – писав, – вашого Івана сюди, до мене. Не часто я бачив таку каліграфію в малого хлопця. Я замовлю тут, через святих отців, перед владикою слово за Ваню. Може б він при дальшій науці дяком став”.
Дядько, по лінії Мараховських, служив не де-небудь, а при Феодосійській церкві в самій Київській Печерській лаврі. Як почитали те Їжакевичі – одразу вирішили одвезти Івана до дядька. Пошили йому на дорогу “в люди” костюм із бежі, купили крамні черевики, кашкет і сорочку. Сусіда Легкий підстриг хлопця, наготувала мати білизну, харчів у далеку дорогу. Забігала коло сина:
– Будь, Івасю, послушний. Відійди собі, як лихе тобі скажуть, а за добре вклонися. – І все наказувала, побивалася: – Коли будеш таким, як тепер, – може, станеш батюшкою, як дід твій Овксентій, чи писарем тебе зроблять.
Про писаря більше говорили люди, і вона те додала, однак дуже їй хотілося для хлопця духовного сану. Вже вона добре знала, що найперший чоловік на селі – батюшка.
Ще не піднялось на обрій осіннє червоне сонце, як виїхав Сидір кіньми з двору. Плакала баба Пелагія, плакала мати за своїм Іваном, та не було в тім плачу туги. На добре іде хлопцеві, в люди виходить.
– Отакий малий, – казали сусіди на вулиці, – а вже на свої харчі йде! – і навчали своїх, щоб такі були, то, може, з них котрий у люди піде не з протягнутою рукою, як то часто було з малими, що мусили йти з хати у найми і все просити, просити, просити...
А тут хлопця узяти до Києва! Зупинився віз на вулиці, глянув Сидір на своїх. Усі цілували Івана. Старі люди клали йому в долоню гроші – просили за них свічечку поставити в Лаврі. 
Іван дивився на всіх, дивувався, чого усі так тягнуться до нього і цілують, мов покійника, та плачуть. Мовчав і думав, що ось прокинеться Онися, Гафійка, Фросина, а Пилипко, який стоїть отут, біля воза, й розкаже, що Іван уже не возитиме їх у візку, бо немає братика. А де буде – й сам не уявляв. Одні кажуть: “У Києві”, другі: “в Лаврі”, а ще казали: “у дядька Федора”. Йому б найкраще тут: у садок можна побігти, за клунею на стіні вугликом намалювати, на клин поїхати татковими кіньми. А ще дуже хотілося пасти ягнят на Степку. З того белебеня видно усе село, а щоб його не бачили там, намагався залізти поміж ягнята й лягти. Лежиш собі у траві, ягнята обступлять, а над тобою хмарки пролітають, і немає затишнішого місця: ще краще, ніж на печі.
Мало-помалу люди відстали від воза, мати ж пішла усім селом, аж на Талянську дорогу. Поки батько напував з Літинської криниці коні, попрощалась із сином біля великої осики, що росла на розі садиби старого пана Трзцінського. Могутнє дерево хоч і росло під горою, та видати його було далеко в селі. Іван легко розрізняв його з-поміж інших дерев, що виднілися неподалік палацу. Віз стояв сажнів за п’ять від осики, а її гілля приховувало від Івана небо. Листочки ледь тремтіли. Сіруваті з одного боку, вони мерехтіли перед очима, прощально махали йому в путь. Старі люди казали, що цій осиці може й двісті літ, бо всі змалку її пам’ятали однаковою.
Як трохи проїхали за границю вишнопільських полів, куди не дивився Іван – усе бачив високі могили. Іван згадав розповідь, що всі ці могили насипані шапками. “От, – подумав, – скільки то людей мало зібратися, щоб насипати високу отаку гору!”
Незабаром стали виднітися Талянки. Високі цегляні будівлі біліли вдалині.
– А чий то палац, – питає Іван.
– То, сину, монастир. Там ченці живуть. – І Сидір став розповідати, що роблять вони, чого отам живуть. – Лавра, сину, куди ми їдемо, теж монастир, і там чоловіки-ченці живуть.
– І мене пострижуть у ченці? – злякався Іван.
– Та ні, сину, стрижуть тільки тих, хто сам хоче, а ти там навчишся добру, грамоти наберешся і повернешся до нас. Як будуть у нас ще й тоді коні, – приїду й заберу тебе. 
Сходило сонце. Подивилось-подивилось на Талянку, привіталось до Івана і враз десь поділось. В’їжджали в село. Ліворуч аж три могили відразу стояло, а праворуч, поміж очеретами, поблискували плеса води. І раптом знову з’явилося сонце – тільки верхній його краєчок. Іван здивувався:
– Дивися, тату, сьогодні сонце двічі сходить! 
Глянув Сидір і перехрестився.
– Скільки живу, – мусив зізнатись, – а такого дня ще не було. Справді, вдруге сходить. Може, на щастя це тобі.
...Надвечір четвертого дня заїхали вони в останнє перед Києвом село, в Деміївку. Тут була невеличка церковка – кам’яна й під залізом, але вона нічим не здивувала бувалого Івана. Узялися питати людей, як їхати на Лавру, де той Київ починається. 
Нарешті якийсь панок каже:
– Он там стара бойня, а коло неї трохи повернути й видно дорогу. Ото – Печерська дорога. А вже тією дорогою прямісінько на золоті бані. Це і є Лавра. Вже там спитаєш, кого треба.
– Нам, – каже Іван з-за Сидорових плечей, – дядька Федора треба, вони там псаломщик.
– Церков у Лаврі дуже багато. І псаломщиків багато. Якщо знаєте, якої церкви він псаломщик – враз знайдете.
– Знаємо, – відповів Сидір. 
– То сьогодні й вечеряти разом будете, – заспокоїв панок. – А мені дайте хоч би п’ятачка. Я від ранку й риски в роті не мав, – зізнався, приймаючи від Сидора гроші, та низько вклонився їм, проводжаючи вдячними очима.
Вражений, Сидір до самої бойні оглядався й думав: “Що воно в цім Києві робиться, скільки людей до цього Києва іде, а тут й панові нічого з’їсти?” З неспокоєм став позирати на Івана. “Чого я тому панові калача не дав? – мучився Сидір. – Гріх мені буде, здибав голодного, а тільки й того, що п’ятака дав”. Бувало, коли зайде в хату Сидорову перехожий старець чи лірник – неодмінно посадять, нагодують, а вже тоді дадуть, що там мають на дорогу.
Випала того дня саме субота. Сидір дуже хотів до неділі доїхати, бо так собі думав, що, як і у Вишнополі, заутреня в неділю відправлятиметься. А з обіду мав намір відбути, щоб і дядькові не стати зайвим ротом, і додому не забаритися. Скільки днів його на хазяйстві не буде! Одна Марія та матір, усе слабі, на всю роботу в дворі та малих дітей, а ще город не весь зібрали. І до пана мав іти з решетом, бо в цім році з пуда більше платитиме. Тож негоже гаяти дні, коли є де копійку заробити.
Як під’їхали до Лаври, тáк вразило їх тут усе, що ледь напитали, як потрапити до дядька. Вечеряли разом. Іван несміливо сидів за столом. Сидір теж боявся зробити щось не так. Але розговорилися помалу й полегшало йому. Це був зовсім не той Мараховський, що мало не звів йому дитину. Цей казав, що коли хоче Сидір узавтра після служби їхати – на те його воля, а вже не мусить більше журитися долею Івана, бо відтепер він, дядько Федір, та дядина будуть йому, Іванові, й батьком, і матір’ю та не дадуть рідного нікому зобидити. 
... Уранці пішли оглядати Лавру. Сидір був такий приголомшений тим, що побачив, аж усе те приходило йому, немов уві сні. Добре, що дядина пішла з ним і підказувала, де як ступити слід. 
А Іван дуже боявся загубитись. Усе ставав так, щоб батька попереду бачити. Вигляне-вигляне – і там золоте, й там. І хто це все зробив?..
... Згодом пішли вони з батьком і дядиною у довгий льох під землю. Ніколи Іван під землею не був так глибоко, й куди не підносив свічечку – всюди лежали в домовинах люди; страшно стало Іванові!..
Як прийшли з Лаври та сіли обідати – Іван не хотів нічого їсти. Усі прикладали руку до його чола, питали, що болить. Він відповідав, що нічого не болить, а вони й іще питали. Тоді він з’їв трохи каші й усі заспокоїлися.
Зібрався батько й каже:
– Бачиш, сину, як то гарно тут? Як будеш слухатись і вчитися – будеш у такій красі жити. Бо що ти, сину, бачив досі? Отак тільки, як і я: літо й зиму, піч та двір, землю та небо. А тут все не так, як у нас, – і поцілував Івана в чоло. – Напиши нам, сину, з дядьком Федором: куди тебе опреділять, як тобі без мами й тата вестиметься. Слава Богу, на рідню покидаю тебе. Нехай увесь вік будуть тобі рідні люди поруч, свої стіни, свій хліб та своя одежа!.. 
*  *  *
...Дядько допитувався лаврського духівництва, кого тільки міг, куди пристроїти хлопчину з села. Казав, що хлопець спокійний, грамоту знає, але тільки доходило до того, що малий зростом – усяк собі думав: “Якщо й вивчити його на дяка – то хотілося б, щоб був кремезний! Щоб як озивався посеред храму – аж свічки в олтарі мерехтіли! А гугнітиме щось собі під ніс маленький дячок, тоді священику важче правити й паства без урочистості не так в послушанії!..” 
– Та як лучиться місце, – відповідали псаломщику, – дамо знати.
– Хоч би послушником, – благав дядько. 
І не швидко, але таки напитали добре місце. Саме тут у нагоді здався Іванів зріст. Узяли його в Братський монастир, що на Подолі, до самого архієрея – посохоносцем.
Іде великий, широкоплечий архієрей, пишна борода спадає йому на груди, з-під бороди на золотім ланцюгу великий хрест золотий сяє дорогоцінним камінням. Згорнуті руки набожно складені на грудях; поглядає на прихожан, раз у раз переводячи погляд на небо. Великий срібний посох, орнаментований перегородчастими емалями, несе поруч архієрея маленький сумирний хлопчик, – і цей контраст ще більше підкреслює значимість преосвященства. 
Без виходу у службі – й посохоносець не потрібен. Тому ще повинен був Іван засвоїти обов’язки клірошанина. Тільки-но покладе посох, поцілує десницю владики й гайда на клірос. Слух Іван мав і нотна грамота йому давалась легко, але голосу не було, і де його візьмеш? Як не старався, а всі чують, що хлопчина безголосий. 
– Не буде, – казали дядькові Федору в Братському монастирі, – з вашого хлопця нічого доладного, не здобути йому духовного сану. 
– Чому? – злякався дядько. – Воно таке старанне і таку пам’ять має, така в нього каліграфія! 
– Не може глас подати, – відповідає тамтешній паламар. – А в послушанії хорош. Каліграфії його не видáв.
І став Іван, окрім посохоносця, просто служкою: що треба й куди треба. Архієрей був ласкавий до хлопця; підізве, наставить пухку білу руку, щоб Іван приклався, далі зрече:
– Іоанн, можеш у нашому монастирі погуляти. Можеш у Богоявленський піти! 
– А можна в Лавру? – несміливо питає Іван.
– Преобязательно! – гримить могутній бас святійшого, і відпускає він Івана за непотребою.
Іван тоді наляже на свої ноженята – і вже біля Лаври. Забіжить до церкви Спаса на Берестові, походить там навколо, подивиться на прихожан, що сидять на валу під деревами. Усе йому хотілося побачити когось із Вишнополя: розпитати, що там удома, чому ніхто до нього не приїде, не попросять кого, аби листа написав.
Надвечір повертається до своєї служницької. Стомлений, лягає на лаву. Перед очима спливають картини: стоять підводи, біля них прочани. Під пожовклими деревами, прямо на сирій осінній землі – відсипаються або полуднують.
Так перебирав Іван усе нове, що приходило в його життя за день, і засинав, не роздягаючись. Ніхто малого не збудив, нічого не підклав під голову, нікому за дитям приглянути тут. Усяк відбуває своє і зовсім не цікавиться, що там робить інший. Якщо Петрові годилося приготувати кадило, потроху підкладати ладан, стежити, щоб були чистими плащаниця й оксамитові хоругви, зчищати віск із підставок та перед образами, прислужувати дякові – більше нічого він не знав і не хотів знати, поки йому не звелять робити інше. Петро був дуже задоволений собою, вважав Івана мужиком. Підбіжить і питає:
– У твоєї мами в хаті кізяком помазано? 
Іван, що звик до правди, відповідає:
– Кізяком.
– Як ти там не задушився? – допитується Петро.
– Чого б я мав задушитись? – дивується Іван.
– Ов, я й забув, що ти – мужик репаний, тобі на конюшні краще було б служити. Бо що тобі тут, ходити по дерев’яній підлозі. Тому й не ростеш, що не в кізяках. 
Іван одразу про те й забув. Завжди думав про своє, про щось добре. Тепер спав на лаві й снилось йому, видно, теж щось хороше, бо усміхався вві сні.
*  *  *
Ще на два роки старшими стали дуби на Їжаковому клину від того літа, коли востаннє тут бігав Іван. Марія і Сидір мало-помалу звикли до того, що немає старшого сина біля них. Син був мовчазний і мало нагадував про себе – і тепер тільки й думка, як він там та що з ним, спливала ще досить часто в обох. 
А вже в цім літі десь потрохи губилася – не так за давністю, як за новими клопотами. Знову було підв’язано колиску до сволока, тепер подавав звідтіля голос маленький Дмитрик. Нагадував він Марії чимось Івана. Поставали в її пам’яті і перші роки життя в Вишнополі. Тільки тепер той давній біль кудись так далеко був загнаний в душу, що ледь-ледь пробивався в пам’яті. Сидорова доброта, діти, всілякі турботи прив’язали її до цієї хати, двору – й десь там, у Довгенькому, продовжувався цей двір. 
Свекруха, яка раділа кожному онукові, тепер уже маленькому Дмитрикові приказувала примовочки, наставляла старечі руки й перебирала дедалі менш слухняними пальцями. Сили покидали її. Залишаючись у хаті з малими, дедалі частіше згадувала Івася.
А Сидір – що взимку, що влітку: все одне. Підвівся вранці – і до коней. Хіба коли поїдуть із Марією у Довгеньке або в Кам’янече – провідати Пантелеймона та Марка.
Ще як брати жили тут, удома, був Пантелеймон схожий на усіх хлопців у селі, а тепер дедалі більше й більше сторонився людей. Цілими днями не виходив із пасіки. Приїде Сидір, зайде до нього в курінь, Пантелеймон поставить миску меду і пригощає. 
– Чого ти парубкуєш отут? – питає Сидір. – Чи не хочуть дівчата йти на твій курінь?
– Навіщо вони мені, щоб тут тісно стало? Я б собі хату завів, як і наш Марко, та коли подумаю, що жінка вдасться сварливою, то навіщо, як каже Шулем, мені такий гембель? Отак я собі коли надумався – заснув, коли надумався – устав і що там, коли треба, поробив та й дивлюсь на світ Божий. Як пташка заспіває – так ти її поминеш, бо тобі ніколи: дітей годувати треба, а я можу стати й вислухати. Не думай, що пташка все на радість співає, в неї теж є пісні журливі.
– Ти, Пантелеймоне, не вигадуй. Що ти журливе вислухав у тих пташок?
– Чого там, – мугикнув, – не вислухати? Прилітає до мене і сідає на тім осокорі кібець, та все один. Пролетить низько над головою, сяде на тім самім місці, на той сук, де грім гілку збив. Та знов, як писне! Мені аж серце защемить – так на щось він скаржиться.
– Це він одинак, як і ти, – пожартував Сидір.
– Може й одинак. Але я туги не маю. І ще співають мені дві горлиці, й не чував ніколи, щоб вони співали на радощах. Усе якась печаль за ними літає. Вийшов я колись в осочняку  вибрати татарського зілля. Лелека й прийшов за мною. Чого тобі, бусоле, – питаю. – А він дивиться й не розуміє. Ну, – кажу йому, – чорногузе, чого набрів сюди? Він підняв дзьоба вгору та як заклекоче! Я підійшов до нього отак, як оце ми сидимо один від одного, а він і не думає втікати. Знову як заклекоче! Злетів і кружляє, кружляє наді мною. Зібрав я зілля, несу в курінь, а він кружляє. Тоді підлетів до куреня та й сів напроти. Я прийшов, а лелека злегка відступив і знову стоїть. Чого тобі треба? – питаю. Заклекотів тоді він утретє, але бачить, що я не розумію, й покинув мене. Коли б я грамоту знав – усе б те позаписував, а то люди відійшли від звірини та птиці, наче не на одній землі живуть.
– Оженися, Пантелеймоне, будеш добрим хазяїном! 
– Ні, Сидоре, я помру самотнім. Душа в мене така зболена, що як почну кому розповідати – мене або матимуть за причинного, або не зрозуміють, як ото я того лелеку. 
Пантелеймон замовк, зажурився. Сидір дивився в його мудре обличчя, на гарні, мало вироблені руки, й думав, що, справді, хіба мусить бути так, щоб чоловік день у день просвітку не мав, не розгинав спини, усе квапився кудись, усе журився чимось. Ростуть он гаї, зацвітають пишним цвітом узлісся, порослі терном, глодом. А скільки квітів на перелісках! Що вже казати про лісові галявини, і яке диво – левади. Й чого тільки не можна за рік видивитись у байраку чи навіть на белебні. Пригадав, як, бувало, займав корову на тирло, і коли мати прийде подоїти корівку – він роздивлявся, скільки життя навкруги. 
Брати щоразу гомоніли подовгу й дедалі частіше Сидорові хотілося завітати в Кам’янече, а надто – влітку. Взимку Пантелеймон мало говіркий. “Узимку, – пояснює, – земля й дерева відпочивають, і чоловік мусить. Гуси й журавлі і то кудись полетіли спочивати, а я ось заховався в хату до Марка і грію все тут лаву за те, що добре на ній лежиться”. 
Не клав Пантелеймон ніколи нічого собі під голову. Отак ляже на рівному й засне.
– Візьми, – просить Марко, – хоч яку одежину підклади. 
– Навіщо, – дивується Пантелеймон. – Який є собі чоловік, так і мусить собі лягти: на землю, чи на лаву, чи на піч. Як і помру – не мостіть мені нічого під голову, нема чого її задирати. 
Ще згадував Сидір усілякі там відвідини і надумався, що треба буде ще цієї зими спробувати припросити Пантелеймона додому назад. Зайняв би повітку і не наймитував би на людях. 
Уже збирався в одну неділю, і в другу, але все не виходило. Аж на тижні сам Пантелеймон прийшов.
– Хочу глянути на Дмитрика. Гомонять, буцім на Івана схожий. – Пообідав і не схотів далі бути. – Не мани, Сидоре, повіткою та обідом смачним. Де не житиму – мені добре. Я не хочу багато мати, лиш святкову сорочку, штани, постоли на зиму та якусь одежину. А на голову завжди якась шапки знайдеться. Всередину – що не вкинь, голод заб’є, – підійшов до печі, подивився на матір. Враз посмутнішав, ще раз подивився, а далі, аж від порога: – Зоставайтеся з Богом! – і пішов.
Вже аж до весни не бачилися брати. А напровесні Пантелеймон пішов і від Марка. 
– Йому б у ченці, – радили люди. – Десь там Їжаки відвезли Івана, чого не віддадуть і Пантелеймона? Він ані слова злого не знає, ані зобидити його ніхто не може. Цілу осінь минулу все молотив у Явтуха. А той, пихатий, дав йому мірку зерна і питає: “Скільки я тобі ще винен?” Пантелеймон йому: “Ти мені не винен нічого”. Узяв ту мірчину зерна і переступив через перелаз. Іде Пантелеймон зовсім тобі не скривджений. Побачив горобців на дорозі – сипнув їж жменьку зерна, далі – коло криниці, й тим кинув. 
Дійшов до Маркового обійстя, аж там Онися – донька його – воду брала на вулиці. Пантелеймон поставив на цямрини мірку й каже:
– Занесеш додому, а мірочку я сам зайду і заберу, щоб ти в поганий Явтухів двір не ходила. – І пішов собі десь на край села.
*  *  *
Мороз стояв чималий. На небі – ні хмаринки. Чисто тобі весняне небо. А до весни – ще третина зими, ще й Стрічення не було. Безвітряно, тож і не так уже й холодно. 
Але Панас Керець натяг рукавиці. Якщо вони в нього є і він іде всюди по селу, то чого має їх у кишеню ховати? Дісталися вони йому задурно. Грав весілля в Зеленькові. й там деркачки таке виробляли, аж чоловіки обступили їх з усіх боків та не випускали з кола. Згодом, як стали знову зазивати в хату, якийсь шляхтич і забув ті рукавиці на колоді. Керець присів, наче б відпочити, а як устав – хотів начепити козі на роги. Та передумав і поклав у кишені, щоб хто чужий не виніс із двору. Поклав і забув. Як той чоловік крутився двором і питав, Керець тупцював навколо кози і не чув, чого він там питає. А тепер не йти ж на Зеленьків, допитуючись, де той панок сидить. Може, він аж із Майданницького, що ж – і туди коня гнати? Може, вони Панасові більше знадобляться – адже ж струну щипати та ще й на морозі!
“Сьогодні неділя, – думав Керець, – усі на вулицю поглядають, як хто йде”. Тож нема-нема і зверне Керець трохи у сніг, наче обходить щось на дорозі, тоді оббиває сніг із чобіт, далі рукавицями об поли кожуха б’є. Отак собі чепуриться, а коли хто побачить – неодмінно скаже: “Глянь-но, Керець у куплених рукавицях!” Були вони з добротної шкіри, нові, на два пальці кожна. Таких у селі не робили. 
Перейшов Керець греблею на другий бік села, щоб і там показатись. Чоботи ковзали, як ступав під гору. Нагнувся й дивиться, щоб не впасти. Аж щось таке летить на нього! Сани – не сани, коней нема, тільки люди кричать. Ледь устиг заскочити в сніг, як повз нього пролетіли чиїсь сани з хлопцями та дівчатами. Та як зайшли в затоки – й перекинули всіх із греблі. Чиясь дівка аж ноги вище колін показала. А Кондратюків хлопець на весь зріст застряг у кучугурі, лиш голова звідтіля стирчить. 
– От шибеники! – крикнув Керець. – Тож в’язи поскручуєте! Нема тобі розуму – з такої гори та поїхати! Злетіли б у бік Фонталу й повбивалися б!
– Чи нам уперше, хіба ми не знаємо, куди керувати? Що ви, дядьку, сваритесь? Ось зачекайте, ще раз будемо їхати – сідайте з нами!
Керця образила така неповага. Не бійся, так Рослякові чи старості не відказав би! Й шапку зняв би, привітався, а тут, спиною до нього стоячи, відгризається.
– Дядьку! – не вгамовується той, хто запрошував у сани сісти. – А дайте мені тих рукавиць! Я Гонисю обійму! І вже не вкусить! – та показує Керцеві свою прокушену руку.
– Не вірте, дядьку! – кричали дівки. – То його кицька дряпнула!
– Стала б я його кусати! – озивається, розшарівшись, дівка. – Теж мені, коровайна шишка! Сам на зуби попався, тепер іще винуватиш! Гляди, ще матері своїй поскаржишся та прийде мене бити!
“Ну, – міркує Панас, – провчу їх, хай не мелють при мені такого язиками! Щоб тобі стати мовчки, зачекати, коли старший одійде!”
Хутко вийшов на гору і повернув на крайню від поля вуличку. І враз сталося так, як він надумав.
– Куди це ви нашим шляхом? – питає Кондратючка.
– Утік на цю вулицю, бо на тій, нижній, сором пройти тепер. Поставали дівки та парубки й обнімаються серед білого дня!
– Та що ви, добродію! Може, який руку поклав, аби не мерзнула на морозі, а вам здалося, що обнімає!
– Авжеж, обнімає! – веде Панас. – Кожуха, безсоромний, розстібнув та ховає її в поли! Я іду та все бачу, то вона там казала, щоб пустив, а він уже нічого не чує. Тоді вона його за руку як укусить! Тільки тоді й відпустив. Хоч бери та батюшку проси, аби в церкві напутив, щоб такого гріха люди в святу неділю не бачили.
– Та облиште! – погамовує його Кондратючка. – Ще знеславите наш куток. У нас парубок, не дівка, однак не хотілося б, щоб люди казали погане.
– Авжеж, не хотілося б, – згоджується Керець. – У мене оті дві дівки ростуть. Уже, коли зайшлося про наших дітей, – пряде Панас, – ваш там, над ставидлом, заліз у кучугуру по самісіньку голову. А чого – і не скажу вам. Отак вони тепер гуляють! Як мої підуть на вулицю – битиму, щойно зачую, що не так, як годиться, велися. Хазяям накажу кланятись, коли хто що скаже – слухатись. І тільки там, де зібралися всі, стояти. А то від ставидла аж до нижньої вулиці розбрелися, мов череда без пастуха. Даруйте вже, що словами зачепився – то все з пошани до вас. Бо ніколи нічого поганого про ваш рід не чув.
– Слава Богу! – озвалась Кондратючка й мало не заплакала з тієї досади, що ось її син та, мов шибеник, на ставидлі в кучугуру лазить і не знати з ким. Ще, гляди, яку вдову перейняв і топчеться на морозі, а ти виглядай доброї невістки. Яка тоді до ледачого піде?
Керець попростував далі, а вона влетіла в хату, щоб сусіди не помітили її сліз, та як заплаче перед чоловіком! Той вислухав, як годиться чоловікові – мовчки.
– Та цить уже! Тебе ніхто не винує. Хата не без хазяїна! – устав, одягся, пішов дістав гарапника...
Керець не хотів іти глухенькою вуличкою, то через Їжаків город перейшов на люднішу. Тут задріботів помаліше, став собі оглядатися, наче там його ще мав хтось наздогнати. Знову спустився вниз, але вже через гребельку, до горбака, де корчма стоїть. Поминув те дурне місце і на дякове подвір’я ступив. 
Дяк у вікно виглянув. Щось Керцеві треба. У дворі тупочеться, наче перший рік у науку прийшов, а до хати не заходить.
“Ет, – подумав, – сан мій не спаде. Не бідний чоловік ходить попід хату”. І вийшов роздягнутий – наче за якоюсь потребою.
Керець тільки й чекав того. “Еге, – міркує, – клює риба!” 
– Із неділею вас святою! – вклонився дякові та геть шапку до снігу приклав.
– Благословен єси, Господи! Чого в хату не заходите? – не зібрав слів докупи дяк. 
– Та коли ваша ласка, – солоденько протяг Керець. – Чого там, утечу з морозу! – і вже хутенько встиг поцілувати дячисі руку. Почепив кожуха на кілок, а рукавиці ненароком забув на столі. Уже як мав сісти на лавку, аж зойкнув: 
– Прости, Господи, там, де хліб святий стоїть, уткнув своє облачення! – раз та й прийняв рукавиці, поклав на лаву.
– Це ви в селі десь були чи з дому до нас зайшли? – питає дяк.
“Чуєш, шибенику, – подумав Керець, згадавши того парубійка, – як мені “ви” кажуть!” 
– Ходив усюди по селу після служби й гобіду, все думаю, може напитаю, де землі прикупити. Ми тепер уже не бідні люди, а землі, як по наших статках, ще треба й треба! Не послав мені Господь сина, й коли так і надалі буде – перейде наш рід на нінащо. 
– Ви ще молодий, – перебив дяк. – Ще все може бути. Он в Їжаків уже і в Києві діти, й тут повно. 
– А що? – спохватився Керець. – Іще кого завезли до Києва?
– Ні, одненьке там, але то такий смислений хлопець, що трьох вартий. Може, я до того й не доживу, – говорить дяк, – але ви ще будете на білім світі, як він приїде в село при добрім сані.
Керець аж засовався на лаві. 
Дяка все більше цікавило, що треба Керцеві, тому повів так:
– Я про землю нічого не знаю, а як прочую від людей чи донесеться до слуху попри мою волю, мерщій перекажу вам. Я добрих хазяїв шаную. Та, скажу, людей приростає в приході, а церковний староста не може зібрати з миру й тих подаянь, що в минулі роки були. Я отак, прости, Господи, погляну на таріль, то Бабій, Росляки, Довгошиї, еге, – збився дяк, – ваш двір та ще кілька добрих хазяїв у щедрості своїй завжди на храм добре жертвують. 
Керець відчув, як палають його вуха. Він ніколи ще не поклав і шагу на оту срібну таріль. Не бачив, щоб і батько вкинув копійку. Хіба, може, мати полушкою дзенькне.
І тут Керця осінило. Поліз він у кишеню, там у нього був зашитий срібний полтинник. Отак, про всяк випадок зашитий. Рубля боявся носити при собі. Ураз нігтем зачепив нитку і витяг, не глипнувши, наче б і не знав, скільки там попалось у кишені. Поклав поодалік, на скатертину. 
– Це – на ваші потреби в хаті цій.
– А діло, може, ще якесь у вас? – запитав дяк.
– Я, власне, – зам’явся Керець, – без діла. Треба ж заходити до людей, тож не зайдеш до ледачі чи там до того, хто все пустив поміж пальці. Оце підіймавсь до вас, а там, біля корчми, може, душ із десять надворі тільки, а що вже у тім чортовім куповинні робиться! І то скажіть на милість, скільки людей безбожних у нашому селі!
– Гріх то, я вам скажу, гріх! – згодився дяк. – А за пожертвованіє – красно дякую! – і глянув на срібло. – Я, признатись, дівчаток ваших мало бачив на службі у храмі. Може, ви б котру привели, хай би грамоти вчилась. Уже єсть начало! – намовляє дяк. – Так дівчина ішла, як Ваня Їжакевич. 
Керець знав, чия дівка в науку пішла. Знав і що його дівки для того не годяться, але ж не зголошуватися на все село, що вони недомовні, тому кинув:
– Я тепер не можу в науку їх дати, бо тільки двоє. А це – поміч жінці. Якщо Господь пошле іще – неодмінно віддам до вас! 
...Керець немов у воду дивився. Таки того вечора каже йому жінка:
– Ти щось так носишся севом, ціву недівю удома не був.
– Чого там не був! – огризнувся Панас. – По гобіді вийшов, а на вечерю прийшов. Що я, десь на Зачеписі чи в Шулема сидів? Я по пристойності був. Дяк мене зазвали. То що вже, мав поминути їхню хату, коли просять? Зайшов, посиділи, погомоніли. Хотів би, – шпигнув він жінку слівцем, – щоб і тестя припросили, але вони, видно, не ходять там, через Степок. 
– Певестань гніватися пвоти ночі, – перебила Мар’яна. – Чим тобі тато завиниви? Чи вже я тобі остогидва?
У хаті вже було темно, по вечері світла не світили. Дівки спали, старі Керці теж. То молодий подумав, що справді він давно до жінки добрим словом не обізвався, а в поважних людей не мусить так бути. Тож став її обіймати. 
– Пусти! – пручалася вона. – Надумався в святу недівю! Мене не можна чіпати. – Взяла його руку й ткнула поза запаску. – От пвисвухайся. Уже вовушиться. 
Керець мало не розбудив усіх:
– Ну! – як крикне. – Буде син – тобі хромові чоботи справлю!
– Тихіше, дітей збудиш! Почекаємо, що Бог пошве – те й буде.
Керець аж поцілував свою жінку і поклав спати на теплішому місці.
*  *  *
Ще і ще зауважували Івану, коли стояв на кліросі:
– Фальцетом, фальцетом! – шепотів на вухо дяк. Або ж: – Куди ти? – і за вухо. – Нижче октавою!
Іван чув і знав, як треба. Та що міг зробити, коли його і так нікчемний голос не знати й чого скакав то на високо, то на низько, хоч Іван зовсім того не хотів.
Отож, щойно звільнявся, виходив із монастиря на набережну й дивився, як тече Дніпро, як пливуть по ньому пароплави. А більше видавалося часу – неодмінно йшов аж до Лаври. 
Уже не перший рік, як він тут. Знову дерева пожовкли. Згадав, як із батьком уперше приїхали сюди і причимчикував з Подолу вгору. Неподалік Лаври стояло багато возів. Скраю, на козлах, заснув візник, і коні немов дрімають. 
Іван подивився на них і хотів уже поминути. Аж загледів, що неподалік сидить собі такий, як і він, хлопець і малює того візника. Іван, коли малював, або вигадував щось, або перемальовував. А цей хлопчина малював, проте так, немов візник із кіньми був картинкою Ну геть тобі точнісінько такий на папері, як і той, що спить. 
Був у Івана папірець і олівчик у кишені. Узяв і собі спробував того візника намалювати. Тепер уже і той хлопець здивувався, що так швидко і з такою вправністю зробив Іван начерк. 
Розговорились. І той – Іван, і цей – Іван. Тільки цей – Їжакевич, а той, що малював, – Федотов. Їжакевич – посохоносець, а Федотов – учень лаврської іконописної школи. Скільки разів бував Іван у Лаврі, а й не знав, що є така там. “Ну, – подумав, – я сам собі навчуся й малюватиму оті образи, то таки ніхто не штурхатиме за співи!” – і став ходити – усе до Лаври. 
Застав його там якось дядько Федір. Дивиться: сидить його небіж і малює чоловіка, що розпластався на лавці. Дядька це дуже вразило. Сам мав хист до малювання і навіть допомагав у іконописній майстерні. Щоправда, дядько тільки копії там робив, але відразу побачив, на що здатний Іван. Узяв його за руку і повів у майстерню.
– Оце, – каже, – Ваню, я скопіював Ноя, що благословляє своїх синів. Це, як прийде твоя мама тебе провідати – я їй подарую. Ось, – пропонує, – сідай, я тобі покажу, як фарбами малювати. 
Малювали, поки не стемніло. Дядько такий вражений був, що не пустив Івана ночувати в монастир, залишив у себе. А на ранок пішов із ним і показав у школі його малювання. 
Івана зразу зарахували в учні, з тим тільки, щоб архієрей відпустив його як посохоносця. Як зачув архієрей, що Івана в школу іконописну в Лавру беруть – відпустив: на добре хлопця направлять. 
Тут, у лаврській школі, Іван знову побачив Федотова і потоваришував з ним. Разом ходили на етюди, малювали старців і богомольців. Тепер у Івана було вдосталь паперу, олівців, пензлів та фарб. 
У школі все було завбачено: в міру свого хисту кожен міг знайти собі заняття. Обдарованіші писатимуть руки та лики святих, інші – вбрання. Котрісь будуть тло золотити, будуть майстри робити написи. А вже стане котрий з учнів проявляти себе в усіх напрямах і помітять у ньому талант – буде писати він самостійно для поважних замовлень. Обдаровані митці, після навчання, здебільшого, раз у раз відлучались од майстерні, знаходили собі замовлення на стороні – все це призводило до того, що переважали в майстерні при школі ремісники, які робили свою справу хоч і вправно, проте малохудожньо. 
Іванові спершу здалося, що потрапив він у царство живопису, що тут він – серед найталановитіших людей. Адже зовсім недавно він побачив уперше, як малюють з натури, а тепер сам затер фарби і взяв до рук пензля. 
Мало-помалу скопіював він усі зразки, на яких навчалися учні. Швидко засвоїв усе те, і назріла в нього думка, що треба малювати ще й картини. Поза школою ходив і самотужки малював собі усе, що заманеться. У школі його хвалили. Дедалі частіше він сідав у майстерні до замовлень. Старанний і слухняний, він швидко досяг певної майстерності. Дядько вже бачив у ньому доброго майстра. Написав на Вишнопіль, аби на весну приїхали та подивилися, що вийшло з їхнього хлопця. “Золоті в нього руки!” – писав.
І Марія рано на весні йшла до Києва й ніг не чула. Вже не інакше, як син її десь там писарює. Якщо вже в нього золоті руки – неодмінно його на добре місце поставлять. Майже щодень питали її вишнопільські люди, що там Ваня поробляє. Вона не знала, як їй відповідати і знай говорила:
– Вчиться синок.
І людям було втішно, що десь там, у Києві, є їхній сільський чоловік. Нехай ще дитя, але ж свій, до того ж – грамотний. 
Прийшовши в місто, легко напитала дядькову хату: Сидір переповідав їй кілька разів, як вони з Іваном знайшли її. І їсти відмовилась, усе просила показати сина. 
Пройшла з дядьком Федором під церквою. Отак прямо попід нею, бо вона стоїть на воротях. А тоді така дзвіниця вгору, аж здалося Марії, коли глянула на неї, що сама падає. 
– Оце ось митрополичі палати, – каже дядько. Далі пройшли праворуч Успенського собору. – А нам ось сюди, в оці ворота. Ось тут, ув оці двері.
Глянула Марія. Отак собі, наче панський маєток. Прочинила двері, зайшла, дядько – за нею. Дивиться вона: сидять усякі люди – і малі, й дорослі – а перед ними дощечки. Фартухи на них однакові. Один такий невеличкий, трохи більшенький Вані їхнього. Заглянула – й руки стисла: таки Ваня! Сидить перед іконою, а в того святого – одне око, а друге – більмо. Ваня тільки – раз-раз! – паличкою, і в святого друге око прозріло! В Марії дух відняло! Боїться гукнути сина, стоїть і дивиться. А він усе те око оживляє, оживляє, а воно й подивилося на Марію. Марія кинулася до хлопця: 
– Іваночку мій! То за мою спокуту гріха великого дано мені сина такого!..
Іван як побачив, що матір до нього прихилилася, – так зрадів, аж устав і сміється:
– Як ви мене тут знайшли?! – і не бачить, що дядько Федір стоїть за спиною. 
Вийшли утрьох надвір. Марія тільки тепер помітила, як виріс її Іван. Сиділа, дивилася на Івана, плакала не знати й чого. 
Кілька днів гостювала в сина, а додому понесла радість: дівчатам маленькі хустинки – шовкові, панські. Це Іван купив на свої гроші. А хлопцям – по олівцю, трошки паперу: нехай, каже, вчаться писати, може, й малювати котрий буде. Ще малий, а вже й обдарував! А виросте?..
...Іван собі тим часом думав інакше: “А що, навчившись ікони малювати, робитиму? Навчуся тоді малювати ще й картини, стану не тільки іконописцем, а й художником”. 
Поділився цією думкою зі своїм товаришем. Тоді Федотов відкрився, що теж хотів бути художником. Цілий рік хлопці про це перемовлялись у стінах школи. А вийдуть на природу – малюють пейзажі, які тільки заманеться. 
Іван часто подумки перебирав те, що пам’ятав із села. Інколи пробував щось намалювати. Дядько помітив, що Іван відступає від іконопису та все більше малює непотрібні картинки. Пішов до школи, попитав про хлопця. Усі тільки добре говорили. Він заспокоївся й не став чіпати племінника. 
А Іван зі своїм товаришем тим часом стали відвідувати класи Київської художньої школи Миколи Мурашка. 
Наглéдять Івани, коли є вільні місця, та підсядуть помалювати. Коли хто й помічав – не проганяли: хай підлітки причащаються! А хлопці дедалі частіше навідувались у школу Мурашка і мріяли якнайшвидше закінчити іконописну. 
Став Іван готуватися до того дня. Перед люстерком намалював свій портрет. Заховав його від дядька і наступного дня, як скінчив школу, пішов прямо до Мурашка. Прийшов і поклав перед ним свій портрет. 
Дивився-дивився Микола Іванович і не сказав нічого. Узяв портрет і пішов кудись, кивнувши Іванові, щоб сидів у кабінеті. 
Сидить Іван та роздивляється усе навколо: прямо перед ним висів цікавий портрет дівчини. Вийняв олівця, аркуш паперу, що його носив завжди з собою, став замальовувати.
Мурашко зайшов з інших дверей і побачив те малювання. Був вражений. За кілька хвилин Іван повторив оригінальний малюнок, повторив вправно. 
Сів Микола Іванович, почав розпитувати хлопця, звідки він, як потрапив до Києва, хто батьки. Як почув, що батьки – незаможні селяни й усе їхнє багатство – пара коней та невеликий шматок землі під лісопосадку, – заходúв кімнатою, ще раз подивився на малюнок, поставив поодалік Іванів портрет, тоді наблизився впритул до картини і питає того намальованого хлопця:
– Хто буде за тебе платити, коли навчатимешся? 
І почув у відповідь з-за спини:
– Не знаю, у мене грошей нема. 
– Коли ти хочеш бути учнем школи, то я хочу, щоб ти був моїм помічником! Отак ми і зійдемося: ти будь собі учнем, а для мене ти будеш репетитором. 
Один з репетиторів школи Мурашка мав незабаром поїхати до Академії мистецтв у Петербург. І вирішив митець: спершу Іван якось переб’ється, трохи йому допоможе, а далі підуть гроші за репетиторство і приживеться хлопець.
Був Мурашко людиною суворою. Вважав, що за всяку науку повинні платити. Та був він добрим художником, і той художник завжди брав гору над усілякими грошовими справами. Так сталося й цього разу. Взяв – і зарахував Івана. А може й те допомогло, що з 1876 року засновник школи Іван Миколайович Терещенко майже все фінансування взяв на себе. Відтак Мурашко тепер більше думав про мистецький бік справи. 
*  *  *
Ще тільки побачила Марія на полі вишнопільському границю, уже захотілось їй, щоб хтось був на полях, та нікого з тими жінками, що йшли, не стріли. Вже одній жінці й звертати зі шляху треба. Поставали. Аж тут старий Керець біжить. 
– Уже й вернулись? – навіть забув поздороватись. 
– Повернулися, – проказали молодиці та хотіли його покинути, бо спішили й кожна вже свій поріг бажала побачити.
– Що там де люди казали? – займає Керець. – Чи правда, що як хто землі понад вісім десятин має – решту в казну заберуть? 
– Як? – уже жінки перепитали Керця. 
Звідки їм було знати, що ось тільки-но  на тім кінці вулиці над старим Харитоном насміялись і підпустили йому таку новину. Бо до цієї весни Керець мав із сином вісім десятин. А тепер ось  докупив ще дві й заплатив великі гроші, тим самим перебив Рослякові купівлю. Росляк і виду не подав, але тепер оце став Керця шарпати. Побачив, що він іде, й підіслав свого чоловіка з тією новиною. І ось Керець біжить, аж у роті йому лоскоче, так хочеться лаятись:
– Як це так: віддати в казну?! Своє, кревне – і в казну?! Якщо казні треба – хай у мене відкупить!
Жінки усе-таки стали розбігатись. А Керець, бачачи, що вони нічого не знають, побіг далі. Побіг до розправи. Що він там казав і як йому велося – ніхто потім у селі до ладу не знав. Тільки те, що образив власті, староста наказав на три тижні зачинити старого в холодну. Далі змилостивився і наклав на старого штраф. 
Поки там Керець свій штраф заробляв, Марія добігла до двору. Боліли ноги від далекої ходьби та ще від незвички – досі ходила тільки після того, як потепліє, а о такій порі далеко не вибиралась, – щоб чоботи не рвати. Тепер їй здавалось, що пів літа пройшло, так натупцювалась. Зайшла у двір, а в ньому так затишно і таке все рідне: і хата, й повітка, і клуня, й борони, що висять на стіні, й коромисло, зіперте під стіною, і колода, на якій Сидір рубає дрова, й оці усі-всі дерева, що стоять іще голі, і щойно вимазана призьба. “От, – подумала Марія, –не вгамується свекруха, казала ж їм у дворі нічого не робити!” Ступила в сіни і стрілася з Онисею. Та фартушком підв’язана, хусточка на голові – мов у молодиці, рукавці сорочки підкочені, руки в глині.
– Що ти робиш, доню?
– А вже в хаті побілила, а тепер на дворі підновлю. Бабця нездужають, то я вже буду поратись. Сідайте, мамо, з дороги, а я ось руки сполосну та насиплю вам обідати. 
“Що то робиться, – думає Марія. – І не зогледілась, як у мене такі помічники повиростали!”
До пізньої ночі оповідала, що та як в Івана, який він уже великий став – навіть гроші свої має. А ще розповідала, що в людей київських – одна смиренність й на всіх вулицях ладаном пахне. 
– Я казала, – озвалася з печі бабця, – що дитя розумним буде, як воно в колисці гойдалося. Було, дивлюсь, куди його оченята зведені: аж у куток, де образú. Дивиться, дивиться і мовчить, щось думає. Благословила його Матір Божа.
*  *  *
Ліс біля Їжацького клина мав собі сусіда. Поодалік, у напрямі Бабанки, височів ще один лісок. І відколи в ньому поселився поміщик Межинський, швидко дістав назву  за йменням свого володаря. Уже всі казали: “У Межинскім лісі”. Ліс цей справжнім і не назвеш – усього мав десятин тридцять-сорок. І землí в Межинського, після того, як батько його програвся в карти й не сплатив у казну позичених грошей, зосталося з шестисот усього двісті десятин. Занепало й помістя: старий фруктовий сад, де росли черешні, шовковиці, груші, яблуні ховав дім під солом’яним дахом. 
Їжаків родич служив у пана лакеєм. Щоправда, “локаєм” він був тоді, коли, вряди-годи, завітає хтось до збіднілого пана. А так – вийде до криниці, залізе у велике колесо і ступає босими ногами. Піднялася баддя – зробив діло. От такого саме разу побачив він із сусіднього кутка дядька Пилипа. Стоїть Пилип, на ціпок сперся, а ноги розставив ширше, ніж Їжак у колесі. Отак, наче на дві голови нижче став. 
– На панський двір чого прийшов? – питає Їжак.
– Почув, що пана вдома немає, і зайшов. Може, довідаюся, чи не можна в нього зо штири дуба купити? І кого мені питати? Бо як у Ростишевського – там у економа, у Глембоцького – теж, а в Менжинського, може, ти скажеш?
– Ніхто з тобою за штири деревини й говорити не буде. Це для вас вони таке, що як здобудеш, – уже й тобі, й дітям, і онукам! А для пана це – як куль соломи! Ти краще біжи на Товстодубинську дачу. Там у козака і попитай. 
– То там отой казенний ліс у такій ціні, що й не приступишся. А я чував, що, – тут Пилип потягся до Їжакового вуха і далі зашепотів, – пан грошей потребує. То, думаю, продасть мені й матиме. 
Лакей краще знав панів, то аж затупцював на місці, так йому захотілося розповісти Пилипові, що таке панські гроші. Та дуже вже цінував свою службу, тож намагався ніколи нічого не виносити з панського двору, навіть Пилипові, чоловікові доброму. Тож тільки й сказав:
– Тут тобі не дістанеться, і не питай більш нічого, бо я те знаю.
Дядько Пилип відступив назад, посмутнів.
– Гайда десь сядемо, – запропонував. Усе ще не втрачав надії дістати дуба, хоч уже й сам не вірив у те.
Їжак кивнув у бік конюшні. Пилип довго мостився, аж доки не вибрав собі місця на старому жолобі. Їжак присів на землю навпроти – так йому завжди було найкраще, він і спати любив на долівці, і був певен, що земля сили надає. І щойно яка слабість заходила на нього чи втома – уже й припав до землі. Полежить-полежить, підведеться і вже йому краще. 
Враз Пилип:
– Чи йому гроші мої кишені мулятимуть! У нього тих дубів он цілий ліс!
Їжак устав:
– Пилипцю, я тобі вже сказав, а ти на своє повертаєш, то що в нас за бесіда? Так можна день проговорити.
Пилип схаменувся, став підводитись. Усім тілом наліг на руку, далі перевалився на ціпок і звівся:
– Ішов – розійшовся, сів, посидів – розсидівся! – і потупцював за Їжаком.
Той провів його у ворота, повернувся і знову поліз у колесо. 
*  *  *
Із тих пір, як одного ранку Панас Керець прокинувся від стогону жінки і прожогом вискочив до найзнатнішої сільської баби-повитухи, хоч і на його кутку була не згірш, – посипалися на нього, як казав він, усякі біди з чужого лантуха. Ніяк він собі не припускав, що в нього, Панаса Керця, щось може бути недоладне. Тому лаяв усіх, хто навів на нього через заздрощі горе.
Як прийшла баба, Мар’яна вже не стогнала, лиш схлипувала над неживим дитям. 
– Син був би, – завважила повитуха. 
Отут Керець і знайшов винного:
– Знаю! – кричав несамовито. – Це Явтух! Я запрягав сани у дворі, а він тільки зиркнув поза пліт, і ні тобі поклонився, ні привітався! Я ще тоді помітив, що недобрим оком він глипнув у мій двір. Наче я винен, що йому нічим було свою шкапу прогодувати. Чого я мав брати її на свої руки? Здохла то й здохла! Загодя думай, чи можеш коня тримати, бо вже, дивись, – усім коні треба! Мав би воли – може, на соломі й перестояли б, але ж ні – на коня стягнувся! Ось і здохли твої гроші! А він за те має до мене якийсь причіп! Печериць би ти об’ївся та сконав, як мав злим оком накидати на мій двір! 
Тепер Керець покладав надії на майбутніх зятів. Бо після отих невдалих пологів він цькував жінку, як тільки міг, адже більше дітей не було.
– У людей – діти як діти! А ти мені навіщось одразу двох дівок привела! А тепер і годі! Краще було б одну, та справнíшу. А то двох, та таких, як сама! Тепер за ними усю землю спустити доведеться, бо інакше такого дурня, як я, не знайдеш!
У душі ж сподівався одного зятя пригріти у дворі. “Приймак, – розмірковував, – куди подінеться? Де не ступить – нічого свого не має; усе моє! А я вже його підпряжу як слід! У мене голови на трьох вистачить! І як я йому скажу – так щоб і повертався думкою та наслухав, чи гаття говориться, чи соб”. І знову думав, що як постаріє, то, гляди, ще й зять понукати ним буде, а він не матиме сил перечити. 
“Ось і батько: й не хоче часом щось робити, та мусить, бо я йому кажу. Хай би спробував перечити! Загнав би на піч та не дав би ходу: грій собі кісточки старі, а я хазяйнуватиму!”
Думки про сина ще довго не покидали Панаса Керця. Збігав час, Керець кричав:
– Як ти ялівка – я тебе до батьків відведу!
Плакала Мар’яна ночами. Не був, не був Панас раніше таким, як нині. Ще довго думала, чого такі гарні Панасові очі та сидять над такими скверними устами, котрі дедалі більше ображають її. Забилось їй серце тривожно, забігали думки в голові.
Пішла до Килини радитись. Про Килину говорили, що в неї – чоловічий розум і якби не народилася жінкою – не інакше була б попом або писарем. Не знати звідки навчилась грамоти: читати, але писати не могла жодної літери.
Давно якось пішла Килина до панянок. Як годиться, дочекалася, поки ті панночки вийшли на прогулянку в Óгруд. Вклонилась і жде, коли питатимуть, чого просить.
Обличчя в Килини було біле-біле і руки білі, наче й не вона їх до землі прикладала. Панночки подумали, що то якась зубожіла панна й поштиво запросили сісти на лаву, а вже далі спитали, звідкіль вона.
– Вишнопільська, – відповідає Килина. – Килина Рябéнкова я. 
Панночки як засміються: “Рябенкова панна!” А вона й не второпає, чого їм так смішно.
– Даруйте, коли не так сказала. Не смійтеся наді мною, бо я ще ніколи з панами не говорила. Аж тепер мені не обійтись без вас. 
– А що панна Рябенкова з нашого маєтку хоче? – кепкують оті.
– Аби за відробіток книгу дали прочитати!
– От! – проказала старша панна. – Тільки в мене є сто книг, та ще сто – в панни Кшисі, та в пана триста книг. То відробляти доведеться багато. Ось я дочитала Альфонса Доде, роман його в тисненій оправі коштує п’ять карбованців сорок копійок без накладної оплати! – і дивиться на Килину.
А та ще більше побіліла. 
– Я не могла подумати, – ледь промовила, – щоб книга могла коштувати більше, ніж кожух та чоботи, – й устала вклонитись. 
– Е, ні, – заперечують панни, – якщо панна Рябенкова з паннами Глембоцькими дружбу водити хоче – не треба говорити про гроші. Ми грошей не потребýємо, – і знай сміються, шельми.
Килина мусила присісти й слухати – щоб їх не гнівити.
– Панна Рябенкова читає французькою чи польською? У нас є книги, писані англійською та німецькою мовами.
– Я вже, – зізнається Килина, – весь псалтир прочитала, брала в паламаря. Вони ж мені порадили до вас іти.
– То панні треба книги священного писанія мужицької віри, а в нас таких нема-а-а! Може, панна катехізис читатиме?
– Як ваша ласка, – відповідає Килина. – Тільки скажіть, що за те маю принести, бо паламар два десятки яєць узяли. 
– Катехізис, – кажуть панни, – ні за які гроші ми не оддамо, то священна книга, а ми не знаємо родословної панни Рябенкової, тож не можемо довіряти. Ми панні дамо роман. І якщо панна нам переоповість, що в тім романі вона вичитала – ми їй подаруємо... Що ми подаруємо? – питає старша меншу.
– Десять нових романів! – пропонує молодша.
– Браво, Кшися, я додаю ще десять романів! Отож, панна Рябенкова одержить двадцять романів. Овва! Бібліотека! Я замовляю безкоштовний екслібрис: бібліотека панни... Як вас, панно Рябенкова, величати?
– Килиною.
– Бібліотека панни Килини Рябенкової! Панно Кшисю, прошу принести роман для мадмуазель Килини. Ви французькою чи якою?
– Та якою ваша ласка! – відповідає Килина, не вдаючись у роздуми, що таке французька.
Кшися попливла, метляючи шлейфом, і невдовзі з’явилася з книгою в старій оправі. 
– Пшепрашам, ясне товариство, але мені спало на думку запропонувати для чтива та мудрості книгу “Плутарх для юношества, или жития славных мужей всех народов с древнейших времён и доныне”. – Розгорнула книгу і зачитала: – “Сочинение, могущее возвысить душу... и укрепить сердце его добродетелями...”, видання 1823 року, здійснене Петром Бланшардом у Москві. 
Килина дякувала й дуже дивувалася, що панни довго дивились їй услід, проводжаючи, мов гостю.
Згодом усе село, котре вважало, що Килина, як і усі жінки, грамоти не знає, побачило в її хаті стільки книжок, що й у церкві стільки не було. Складені на полиці біля хліба, вони дивували людей, а найбільше тим, що – як говорили знаючі – книг там було десь карбованців на п’ятдесят. 
Килина і скидалась трохи на чоловіків. Високе чоло, зосереджений погляд, некваплива вимова, розсудливість, – і те, що поводилася завжди спокійно, виділяло її з-поміж жінок. А ще вона любила зоставатися на самоті.
– Чого, – питають люди, – сама ходиш?
– Ще пари не стріла, – відказує.
Незабаром, як завелись у неї книги, стали Килину сватати. І знову пішла селом чутка, що здивувала багатьох. Відмовила Килина, і не одному, а кільком – і то таким парубкам, що могли б мати честь і шану й у багатших дворах та з вродливішими дівками.
Як зачув те один із парубків на прізвище Безрідний – того-таки вечора пішов на посиденьки на її куток. Сидів та аж мучився тим, щó ж то є таке в тій Килині: дівка собі як дівка, ніхто не скаже, що погана, і щоб таки вже гарна була – теж ніхто не скаже. І намислив поговорити з нею. 
Ніхто того не знає, ніхто того не чув, що говорив, провівши Килину, Безрідний, а невдовзі в церкві було оголошено, що збираються взяти шлюб Килина Рябенкова та Антін Безрідний. 
Побрались, і вже знайшлося в них двоє діток. Але нічого не змінило те в Килининій вдачі. Тільки й того, що жила тепер в Антоновій хаті, і, крім усього, що робила раніше, бавила двійко дітей. 
... Прийшла Мар’яна, сіла на лаві, а Килина знай робить своє. Та, як задля годиться, проказує то те, то се. Аж тут і питає:
– Скажи-но, чого забігла? Бо я ще збираюся на город, тоді піду корову доїти, пелюшки прати. То або й ти зі мною вийдеш, або вже трохи забарюся в хаті, коли діло яке в тебе є.
– Та я хотіла, – запнулась Мар’яна і зашарілась. 
– Кажи-кажи, я слухаю, – поквапила Килина. 
– Та я б хотіла ще дитину мати...
Килина пильно-пильно глянула на Мар’яну. Випрямилась і щось так замислилась, аж очі примружила. 
– Це буває, – каже Килина. – Як мине ще зо два літа і в тебе не буде дітей, напитай собі сиріточку і вирости.
– А як чоловік покине? – питає Мар’яна.
Килина ще раз уважно поглянула на молоду, здорову жінку, подумала про те, що недомовність наче пасує молодиці – від того вона ще сором’язливіша й м’якша вдачею.
– Гріх твоєму чоловікові буде! Як не любив – було не брати. А любив – хай голубить, мов дитину, і не думає про малих.
І Мар’яна ще раз замислилась над тим, що вже не любить її чоловік, що йому просто потрібна жінка в хаті, діти для хазяйства, а надто син, бо дівки, як він казав, то збиток.
Ішла Мар’яна додому, ступала важко. Прийшла і заходилась на річці вибивати полотно. Так гупала праником, аж бризки, летячи, жалили їй ноги. Де не взявся й Панас. Як побачила його – зіщулилась. А він стояв такий байдужий і насмішкувато питав:
– Чого стоїш піддиркана? А якби то не я низом ішов? – і зареготав. – Ходи, збереш мене, піду в розправу.
...Печаль випала Панасові не лише за сином. Посварився він із батьком. Начебто вже в усьому скорився старий Харитон, аж тут заходився заступатись за невістку:
– Чого ти, – дорікає, – ходиш вовком круг неї? Мені вже перед сватами совісно. Як котре з них навернеться до нас – враз і втікає.
– А хто вони такі, – відповідає Панас. – Чого їм у дворі надовго затримуватись?
– Не забувай, – повчав старий, – що серед людей живеш. І коли хочеш бути у перших, – зроби так, щоб люди тебе шанували
– Мені не треба тієї шани, мені потрібна сила, а сила – це гроші. Краще дайте мені все до копійки, все, що маєте, і побачите, скільки додасть оте шани!
– Маєш незлу жінку, – говорив йому Харитон. – Радій і тому. Бо інша по голові б тобі ходила: все на ній тримається. Ні я, ні мати вже не годящі до роботи, а ти, знай, бігаєш коло людей та по містах: скоро й забудеш, що в полі росте; мені ж там – день удвічі вже довший, то не дорікай своїй жінці хоч за дитя, бо вона ж десь у роботі надірвалась через тебе, дурня! 
Панас усе міг стерпіти: таки знав, що батько може його й приструнчити, відказавши свої гроші не йому. Та, оскільки вважав себе найрозумнішим на селі й у цьому навіть не схотів поступитися дяку, – уже ніяк не міг знести неслави од рідного батька. 
– Це вже я – дурень?! Поставлю нову хату і вийду з двору, а ви собі що хочете, те й робіть! А не дасте грошей – чужі люди винесуть вас із двору, а моєї ноги тут не буде геть ніколи! – і подався у двір.
Старий Керець був терплячий, бо змалку звик робити дуже важко. Старався на панщині й усе хотів підвестися у своїм дворі. Й таки настарався: і копійчину, і повну комору, і було що з двору на пашу випускати. Й ось тепер – на тобі! Десь там згарячу не те сказав – і ось! Тож його самого осавул бив мало не щотижня, бив нізащо, а він тільки й того, що просив: 
– Змилуйтеся, ваша ласка! – і ставав на коліна, що аж рипіли йому від нелегкої праці. Та що той осавул, якийсь зайда. А тут рідне дитя, на яке поклав усе, вже й на могилу батькову не схоче навернутися. Потягся й собі до шапки, а тоді махнув рукою і вийшов простоволосий на вулицю та прийшов аж до церкви. 
Поважно перехрестився тричі:
– Помилуй мене, Господи! – виголосив. І почвалав назад до своє хати. Там забрав усі гроші, що лежали у трьох схованках, відклав три срібні на похорон і три – задля такої ж нагоди, як старої не стане, а решту замотав у ганчірку та засунув під пахву, наче щось неварте несе і подався на Зеленьків. Їхати було нічим: чув, як син виїхав із двору. “Ет, – міркував, – піду тепер, а то передумаю. Віддам гроші рідні й поминатимуть мене, як слід. А син хай покрутиться. З голоду не помре, а запам’ятає, як ображати батька. А що вже після того зберу, буде йому. Своє дитя є своє дитя, – міркував. – Й, усе-таки, він у мене не такий уже дурень!” 
Дорогою разів зо два зупинявся на полі, бо подумував, що краще вернутись і пригрозити синові, хай покається. А вже якби вперся, не покаявся – тоді йти. 
– Ні! – таки вирішив. – Може й не залишу грошей, а переночую, побачу всіх, а син хай що хоче – те й думає. Насамперед, провірить, чи гроші вдома. Прилетить, забере мене кіньми. Отут я його і повчу, хай не зазнається перед татом. 
Трохи звеселів, розмірковуючи, і вже зайшов у вулицю, як помітив, що з ким не поздоровкається, всі аж підбігають до тинів. 
– Тьху! – спересердя аж плюнув, згадавши, що без шапки вийшов із хати. – Носило мене селом, старого телепня, тепер і на чуже прийшов! Не інакше гадатимуть, що із похмілля бреду, бо де ще шапку можна загубити!
Глянув на сонце – ще високо. Чи, може, повернути? А, вже люди бачили й перекажуть рідні, що йшов хто зна як. І враз надумався та виказав якомусь чоловікові, що зняв перед ним шапку:
– Даруйте, добродію, що отак простоволосим набрів на вас. Це вже старість зайшла, бо сів трохи перепочити край дороги, зняв шапку, щоб чоло обсохло, і пішов собі, забувши її там, а схаменувся аж тут, у селі. 
– Чого ж не вернулись? – дивується той чоловік.
– Якби ж я міг те місце знайти, де сидів, коли зійшов трохи з шляху на лан! 
– Га-а, – протяг той, – вважай пропало! А я дивлюсь, іде якийсь чоловік, руку підігнув, без шапки... Не інакше, гадаю, жінка макогоном потягла та вигнала з хати. 
– Та в мене вже геть стара жінка, бо й мені вже нівроку. А це я, – договорює Керець, – до рідні з Вишнополя йду і примотав гостинчика малим, – і кивнув собі під пахву. – Ой лишенько! Гостинчик, гостинчик десь подівся! У мене тут, під пахвою, у ганчірці!..
– То буде й без гостинця, приймуть діда й так! – втішає стрічний. 
Та Керець уже не слухав, почовгав хутчіш назад. Раз йому здається, що з того боку вулиці йшов, вдруге – що з іншого. Ще за дня вернув до Вишнополя, та грошей не знайшов. Згадав, що як виходив за село – поправляв згорток. Тепер став – і своє село видалось йому немиле. 
Втративши відразу все, що зберігав до старості, старий Керець відчув, ніби щось більше відійшло від нього, ніж гроші. Нікому нічого не хотів казати, ліг на піл і кілька днів не підводився. Давали йому їсти, давали пити – нічого не брав. Покликали священика, він і рота на сповіді не розкрив. Уже як той пішов – потягся до лоба та так і помер із трьома стуленими пальцями. 
Керчиха була так упевнена, що її поховає старий, аж геть підупала і тільки казала всім, що десь її смерть забарилася. Ще прожила до холодів, а там і померла – отак враз, посеред хати – упала й не встала. 
Село собі тим журилося мало. Дехто казав, що тільки й пожити було їм, бо все є, а хто й дорікав, що отак весь вік за чимось гналися, а смерть їх за те й підтяла косою ще до віку. 
Панас Керець і сльози не зронив, і слухати не хотів, коли хто висловлював жалощі.  Він усе ламав голову, де подів старий гроші, що лише шість карбованців залишилося, і то майже два з них пішло на похорони. 
*  *  *
У рисувальній школі Мурашка навчалося чимало учнів, що, як і Йван, часто не мали коштів платити за навчання. Але в Івана було ще лихо: щойно він вийшов із лаврської школи, не стало йому де жити. Проситися до дядька не випадало: той образився, що Іван покинув іконопис. І тільки те, що Мурашко дав згоду платити йому як репетиторові, який, окрім власних занять, допомагатиме початкуючим, дало йому гроші на прожиття і право жити безпосередньо в школі; отже, дало притулок. 
Субсидії на школу давав син цукрозаводчика Іван Миколайович Терещенко, вносячи в шкільну “касу” двісті карбованців щорічно. Школа існувала й на збори від спектаклів та виставок. Робили пожертвування й інші люди – ті, що кохалися в мистецтві. Дарували свої ескізи та картини художники. Допомагало й те, що учні обходились у школі без служників. 
Інколи учням перепадали невеликі замовлення. А Іванові дали замовлення на цілих дев’яносто карбованців! Маючи неабиякий хист, він ще в лаврській школі осягнув композиційні примудрості старого іконопису. Змальовуючи архітектурні ансамблі, вловив їхній зв’язок із навколишнім; постійно малюючи богомольців – миттєво вловлював характерні типажі.
У рисувальній школі Іван ознайомився з тогочасним станковим живописом, студіював гіпсові зліпки, використовував у рисунках манекен, малював натуру. Все це незабаром зробило з нього вправного молодого художника. І він без особливих зусиль виконав своє перше велике замовлення.
Коли б там, у Вишнополі, зачули люди, які й далі, мабуть, вважали Івана малим, що в нього в кишені дев’яносто карбованців та одержує він іще й платню – ото б подивувались. Навіть Пилипко, що другим у роду Їжакевичів пізнав грамоту і тепер зрідка писав Іванові листи, не підозрював, що Іван може відписувати на них справно, бо не журиться, за який кошт відправити листа.
А Іван вирішив жити далі самостійно. І на ту його самостійність, вірніше, на його гроші пристало ще троє учнів. Вони й підбили Івана зняти окреме помешкання, самі знайшли його, заплатили за півроку і зажили весело. Ходили у школу на заняття, проводили там багато часу. 
Іван ще довше затримувався вечорами, турбуючись про початківців. Так непомітно дожили до середини зими, а Іванові гроші танули й танули... Замовлень не було ні в кого, і вже дійшло, що за помешкання заборгували за два місяці. А далі почався контрактовий ярмарок. Позаймали люди всі кімнати, які здавалися, й хазяїн став гнати боржників, щоб і свою вигідно здати. Ледь вдалося хлопцям оселитись у підвалі. 
На новому місці платня виявилась нижчою – дали за помешкання шість карбованців і на господарстві залишилось іще шість. Отже, десь близько десяти копійок могли витратити за день на всіх. 
Трохи попустило, коли Іван знайшов додаткову роботу. У відомого київського юриста росло двоє синів. Обидва тягнулися до малювання, надто молодший. Старший виявився дивакуватий: в родині, що складалася з шести осіб, тримався осторонь. Отож, Івана взяли за вчителя до молодшого з братів. Хлопець швидко здружився з Іваном, старанно малював. Тоді його мати запропонувала заохотити і старшого. Той із задоволенням пристав до компанії, але учитись не забажав. Радо позував, втішався товариству Івана. Часто заходив, статечно всідався і з погордою говорив:
– Ну, друзі, хто з мене може правдиво створити образ Антиноя? 
Він вважав себе неперевершеним красенем, завмирав на стільці і ставав такою вигідною моделлю, з якою хлопці чого тільки не творили! Коли ж натурник підводився і розминав занімілі ноги, перед ним зоставалася ціла галерея малюнків. 
– Ні, мої друзі, – зверхньо казав він, – ні! Тоді, може, вам вдасться правдивий образ Аполлона! – і знову падав на стілець.
Усе це, здебільшого, відбувалось у перерві між денними та вечірніми заняттями. І “мурашки” – так вони називали себе – змушені були випроваджувати натуру та мерщій бігти на вечірні заняття. Інколи натурник, щоправда, з’являвся і по вечірніх заняттях, але тоді обов’язково з короваєм та кільцем ковбаси. Тут уже настрій товариства піднімався, заводилися бесіди, жарти, оповідки.
Якось, знову позуючи для моделі Антиноя, чи, може, Аполлона, дивакуватий натурник розповів таке:
– У нашому домі, особливо, коли немає батька, яких тільки див не водиться! Залазять духи, усе в кімнаті переставляють, гасять лампи, гортають папери. 
Тут один з учнів не стерпів і каже:
– Я сам спірит і фокусник! І медіум я! Можу викликáти духів. Можу зробити так, що столи й сорочки літатимуть кімнатою. 
Він і насправді був цирковий фокусник. Став перед новоявленим Аполлоном демонструвати, що вмів. Це так вразило дивакуватого, що він повірив: фокусник дійсно може викликáти духів, тільки для цього йому треба залізти під ліжко, комусь бренькнути на скрипці, а комусь – поворушити в’юшкою в печі.
Аполлон умить зник. А наступного дня, коли Іван прийшов у дім юриста на заняття з його молодшим сином, зайшла господиня дому, уважно поглянула на вчителя – раз, удруге, далі не втерпіла і запитала, чи справді з ним квартирує той, хто знається з дýхами.
– Даруйте, – відповів Іван. – Він – циркач, це все в нього завчено, щоб заворожити публіку.
– Іване Сидоровичу, – говорить господиня, – мене це так зацікавило, що я запрошую його разом із вами до себе на бесіду.
Іван обіцяв передати запрошення, але на заняття наступного разу прийшов сам і попросив вибачення: “Сталося так, – пояснив, – що не виявилося прасованих сорочок”.
Того ж дня принесли до підвалу чотири нових випрасованих сорочки. Тут уже ніяк було відмовитись. 
Брати з матір’ю радо зустріли Івана з фокусником. Бесіда затяглася за північ і тільки на прощання було показано кілька фокусів. А дивак-Аполлон усе прохав викликати духів. Довелося чародійнику стати на табуретку, здійняти вгору руки. Брати мáли ті руки підтримувати. Іван, за велінням того, хто викликáв духів, узяв до рук запалену лампу і зменшив світло. Тут фокусник замогильним голосом розпочав:
– Великий дух! Коли ти зараз десь поміж нами, вияви свою присутність! 
Запала тиша. Враз лампа згасла. Тиша поглибшала. І вже звичайним голосом штукар попросив запалити лампу. Потираючи руки, він закружляв кімнатою, немов проводжаючи великого духа. Брати з матір’ю стояли ошелешені – повірили “магу”. 
Повернулись до підвалу. Один з квартирантів спав, а другий, Данилов, запаливши лампу, чекав їхнього приходу.
– Ви там пішли духів викликати, а в мене тут щось як трісне на підлозі, аж я вже не можу заснути!
Помалу вгомонились і загасили лампу, а на ранок побачили, що з полиці на підлогу впала палітра.
Не думав Іван, що з тих жартів та забавок щось добре вийде, аж тут з’явився дивак-Аполлон і запропонував перейти в інше помешкання, за яке хлопці мали платити так само шість карбованців, але жити в трьох кімнатах. Решту суми платитиме Аполлонова мати – з умовою, що Аполлон буде в компанії з хлопцями, а коли вони йтимуть до школи – він займатиметься музикою. 
Помешкання виявилося дуже зручним: порівняно з підвалом це були палати. Одне хлопцям дошкуляло: щовечора Аполлон просив викликати великого духа, а дух, як на те, нічого не бажав накоїти: клали палітру на край шафи, розмахували по хаті великою палицею, гадаючи, що палітра не втримається і впаде. Вона хиталася, але ніяк її дух не осилював.
Музичних занять Аполлона вистачило не довше, ніж у рисуванні. І тоді йому спало на думку стати Геркулесом, а для цього мав посилено займатись гімнастикою. 
– Я буду, – казав, – виступати в цирку, демонструючи красу і силу.
Щоранку він вибігав із своєї кімнати, скидав перед хлопцями сорочку, демонструючи м’язи. 
Усі пильно розглядали його тіло, хвалили Аполлона, тепер уже Геркулеса:
– Яким ти вважаєш стан своєї спортивної форми?
– Бачите, – відповідав Геркулес, – мої м’язи ростуть з кожним днем! – далі підходив до вікна, позирав униз, з другого поверху, і щоразу додавав: – Відчуваю, що мене підносить дедалі вище!
Настали теплі дні й скоро всі хлопці роз’їхалися на відпочинок – хто куди.
*  *  *
Поїхав й Іван – уперше за такий тривалий час – до Вишнополя. Ішов пішки з Тального й коли побачив перші хати – зупинився. Згадалася клуня, за якою провів стільки часу. Ще десь там, під глиною, залишились його перші кривульки. Подумав: як тепер братú, сестри, де той візок – перший Іванів товариш; коли ступав, торохкотіли його коліщатка. А Пилипко уже, мабуть, як парубок. Смішно стало Іванові, що маленький Пилипко, пискливоголосий, говорить баском. “Позмальовую усіх”, – думалось. Мав із собою фарби, ґрунтований картон, папір, вугілля, олівці – все те повинно прислужитися йому. Захотілося перебігти селом і хутчіш ступити у двір. Ото вже здивуються мати, побачивши його! Писав, що, напевно, не зможе приїхати, а тепер ось несподівано з’явиться. Швидко ступав вулицею. Якась жінка вибігла й аж перегнулася через пліт:
– Здрастуйте, паничу! – вітається.
– Здрастуйте! – зняв капелюха Іван. Та поки думав, що б іще сказати – поминув двір. “Виїдеш з села, – думав, – і за кілька літ уже тебе не впізнають!”
– Марійко! – не вгамовувалась ота, що звеличала паничем. – Марійко! Вийди на гулицю, гондо го якийсь пан пішов пішки! На Гумань, мабуть, добирається. А бомаг поніс – не гиначе писарчук!
Марійка вибігла, дивиться услід:
– Якби на Гумань – чого б він коло госики повертав? Це, мабуть, когось гописати йде. Як у мужика що забрати, то й пішки пан прибіжить. А як дохтура тра було до моєї свекрухи – найми коні й привези! Сам сів у задку, а тоді скаржиться: “Трясе, мов у пропасниці!” Микола з-під себе все вигріб, йому підмощуючи, однак зліз такий лихий! Свекруха як побачила того дохтура, згодом казала: “Хіба такий звір може людину полічити?” Так злякав їх, що ще гірше заслабли, а той опісля на зворотний шлях брички вимагав! Забрав такі гроші, ще й галопом його відвези!
Іван тим часом зустрів трьох чоловіків, які ще здаля познімали шапки і стали обабіч шляху. Порівнявся з ними і, привітавшись, упізнав у тóму, що стояв поодалік, дядька Север’яна. Той терпляче чекав, поки пан пройде, та щось собі розмірковував, тримаючи наперед себе шапку. Іван питає:
– Ви, дядьку Север’яне, проходили повз нас: чи, бува, не поїхали мої в поле?
Север’ян примружив очі, намагаючись розгледіти, хто це своїм називається. І не впізнав.
– Я погано вже бачу. Не можу впізнати вас. 
– Та я Сидора... – почав Іван.
– Та це ж Їжаків Іван, – підхопили двоє з-за спини. 
– Я тебе без візка не впізнав, – жартує Север’ян. – Коли ж ти встиг вирости та ще й паничем стати? Казали люди, у великій церкві служив, а тепер, бачу, не в духовнім сані.
– Я, – пояснює Іван, – служкою був. А тепер і зовсім на інше одійшов.
– А де на службі? – допитуються чоловіки.
– У рисувальній школі. Вчуся й трохи приробляю. 
– Як довчишся, ще більшим чоловіком станеш, – зауважує Север’ян. – Добре б, і тоді щоби нас признав. Довгих літ тобі, Іване, кланяйся своїм! – та знову зійшлись чоловіки посеред шляху.
Іван поминув їх, згадав, що Север’ян ніколи нічого не купує. Ото й тільки, що виміняє солі та голку. Поки роздумував про цього земного чоловіка, зайшов на свою вулицю. Враз побачив з-за рогу хату. Біля воріт паслося лоша. Така дивина, коли був малим! Підійшов та обняв лоша за шию, мов щось рідне. 
– Ну, Дичко, – мовить, – підростемо – поїдемо по світу!
Лоша заіржало, чи то сміючись, чи то згоджуючись з Іваном. 
*  *  *
Василько Починок, Север’янів син, помалу вертався в селяни. Вже не знаходилося такої роботи, до якої б не мав навику. Тільки, як і в перші часи після свого повернення, намагався не відходити від батька. Так повірив у нього як у хлібороба, що вже б нічого не могло похитнути тієї віри. 
– Дивися, Василю, не спушуй зайве землі! – повчав батько. 
І Василь намагався відчути, де буде та межа між стужавілою землею і перепушеною.
Віяли зерно – й Василько приглядався, на скільки піднімає батько решето, як потім кружляє те зерно, і у віянні та кружлянні видивлявся також невизначену міру. Отак, як жодна жінка не в змозі відповісти, як їй вдається тонко прясти, чому в однієї ті мички раз у раз надриваються, а в іншої з кужеля витікають коноплі, мов спливають тоненькою цівкою. Жоден орач не розповість, як налягти на чепіги й узяти рівну борозну, жоден косар не пояснить, як притиснути п’ятку, щоб окісок не пішов угору, зоставляючи високу стерню, і не клюнув у землю, залишаючи на ній рану. І що не робив Василько, та коли поруч був батько – раз у раз поглядав у його бік. 
Ніколи в їхньому домі на заводилась мова про гроші. Наче їх взагалі не існувало на землі. Усе покладалось на вчасну роботу і на старанність.
Ані Север’ян, ані його син не знали, що таке жити заможно, ніколи не думали над тим, щоб розбагатіти. Тільки обох мучило, що нíчим допомогти ані зубожілій самотній сусідці в літах, ані убогішим од себе родинам. І завжди в них був клопіт, як сплатити податок. Якщо збирали податок натурою – ще якось кінці з кінцями сходились, а як повелося, щоб давати гроші – тут мусили нести й віддавати за ті гроші багато з того, що згодилося б у власній хаті. 
Однóлітки Василя вже поженились, а йому не випадало. Не мав отих копійок на бідняцьке весілля. 
– Зазву, – казав якось батькові жартома, – якусь роботящу дівку та погукаю вас, щоб благословили. І буде матері поміч. 
– Не журися тим, – відмовляв Север’ян, – поки мати здужає – обійдемося, а оженитись ніколи не пізно, тільки б добра людина стріла добру.
Хоч Василь у всьому слідував батьковим словам, вірив йому, але вже добре відрізняв утішливу правду від справжньої. Ще малим, бувало, сидить на печі, носа з хати не висунеш – такі тріскучі морози. Щойно Север’ян увійде в хату, вже з-за комина:
– Потеплішало?
– Ух! – видихає Север’ян. Протягує до Василька зігнуті пальці. – Гайда потри, сину, бо геть не чую!
Василь бере пальці в долоньки: вони такі холодні, що, здається, тато бурульок з-під стріхи наламав.
– Іще холодно? – допитується малий.
– Холодно. Треба назвати стільки лисих, скільки згадаєш. Казали, що як назвати їх аж сорок – морози одразу переймуться. 
– А я знаю! – вигукує Василько. – Дядько Максим лисі та їхній дід теж лисі!
– Треба називати, як їх звуть, – повчає Север’ян.
– А як їх звуть?
– Трохим.
– А ще, – згадує Василько, – дід Дуплавий. 
– Це на них Дуплавий кажуть на вулиці, – пояснює Север’ян, – а величають їх дід Кирій. Це вони як із козаччини повернулись – мали в нозі глибоку рану – таку, як дупло в нашій груші, то їх і прозвали Дуплавий. 
– Дядько Власій лисі! Та дядько Омелько!
– Омелько не лисий, – поправляє батько. – То його Яким окіском поголив. Він рудий, то не хоче, аби люди бачили, тому з-під шапки в нього ніколи нічого не стирчить.
– Дядько Іван лисі, і той дідько, що з палицею ходять, як їх звати? 
Север’ян замислився, як насправді звати Коцюбу. Поки згадував, Василько назвав ще кількох лисих.
– Уже є сорок? – питає.
– А ти загинай пальці. Як усі зігнеш – буде десять, а сорок – це набагато більше, тільки я, сину, не знаю, скільки це разів пальці треба загинати. Отак називай і називай, а станеться сорок – мороз сам зачує і втече.
Тоді це теж була правда, втішлива правда. Якби тепер було що таке полічити, щоб хоч на другий рік оженитись, мав би собі ту лічбу за справжню правду.
У село вернувся Антін Безверхий. З солдатів. Стрівся з Васильком. Василько помалу забував муштру, приростав до землі. Набрякли од роботи пальці, засмагло обличчя, примружились очі, не відаючи, як заховатись од пекучого сонця. 
Антін – блідий, пальці довгі, білі, наче їх хто повитягував. Плечі звелись наперед, ще зовсім молодий, а покахикує, мов на схилі літ. І по землі ступає легенько-легенько, наче в будяки зайшов. 
– Пустили мене, – скаржиться Антін, – й наче в яму вкинули. Боюсь шматок хліба з’їсти. Ніхто ж мене на весну не чекав. Пішов в Óґруд, а там кажуть: “Уже відсіялись, у жнива приходь!” Пішов у ліс, а там свої дворові тиняються. Чув я, – провадить Антін, – що люди ходять десь аж у міста й там заробляють. 
– Годі тобі! – одмахнувся Василько. – Чужий край такий, як і наш, тільки й того, що не вдома!
– Там у містах, говорили люди, змовляються і вимагають більшої плати. А в нас що на економії скажуть, люди те й сприймуть.
– Я тепер і не піду до них, – Василько на те. – І ти не йди, що вродить – те й наше. 
Вийшли за ворота і ще довго стояли. Зійшлись на тому, що якби люди не пішли до котрогось пана – куди б ті пани ділись! Самі б навернулися до людей!
*  *  *
Під хатою вряд сплять Сидорові діти на ряднах. Гарний парубок Пилипко: ніжне обличчя наче відлите з воску й нарум’янене. Подúвиться – і здається завжди, що поглядом сягає кудись далеко-далеко. Й тепер, коли заплющені очі, видається, що примружив їх і крізь густі вії виглядає, як на небі бавляться зірочки. Ось одна покотилась і заховалася за Межинським лісом, а друга хотіла їй шлях перетнути, але не встигла й десь ділася посеред неба.
Усі менші також сплять, тільки Іван, що звик у Києві лягати пізно, ще ніяк не може стулити очей. Погляне на всіх – хоч бери та малюй: така світла ніч. 
Уже кілька разів малював Пилипка й усе приставав, щоб і той спробував малювати. Пилип не згоджувався, хоч вбирав шкільну науку з легкістю й радістю і дуже полюбляв сісти за чистий аркушик та записати його красивими літерами. Іван як побачив такі аркуші – аж відібрав собі кілька. 
На однім з них виписано великі каліграфічні літери, що м’яко прилягають одна до одної і, водночас, пружні і стверджуючі. На других листах були заголовні літери з хитросплетінням тоненьких і масних ліній та рядочком буковок, що їх придумав сам Пилип: кругленькі, мов скляні намистинки, із видовженими спусками літер, наче на отих спусках уродили ягідки й котяться собі горошинками рівними рядками по білому полю. “Неодмінно, – вирішив Іван, – розпишу й собі таку руку. Не письмо, а орнаментовані аркуші!” – дивувався. 
Біля Пилипка спав малий Дмитрик. Закинув рученята за голову й затиснув кулачки, наче ними притлумив стару свитку, щоб нікуди не посунулася з-під голови. Поруч – ще зовсім крихітний Гаврилко; його вперше винесли з душної хати і поклали спати на дворі. Поки засинав – хитав голівкою, як звик це робити в колисці. Іванові все здавалося, що малий усміхається. Кілька разів нагинався над ним, а той і справді ворушив вустами: мабуть, радів, що виступив із хати до великого гурту. 
Онися й Гафійка обняли худеньку Ївгу, яка ще зовсім недавно навчилась говорити й цілими днями розсипала слова, котрих ніхто не слухав, бо й сама вона ледь розрізняла їх. Тихим тоненьким голосочком забавляла себе, а тепер набиралась сил, щоб ледь світ побігти за старшими й загомоніти знову.
Скраю, оддалік, на кожусі, зігнувшись, дрімала Мотрона. Невеликого зросту, вона, проте, встигала усюди, й Іванові все задавалося, що спершу з’являється Мотронина голова, а далі вона приходить сама. Ще коли від’їздив із дому, вона була така, як тепер Ївга, тільки мовчазніша й дуже непосидюща. Була тепер із неї добра поміч. 
Гафійка й Онися знали вже всю хатню роботу, то й молодша Мотрона тяглася за ними. Як не стало баби Пелагії, тендітні руки дівчаток допомагали матері, й втіха від тієї допомоги пом’якшила біль утрати. 
Іван ходив, провідував бабину могилу і змалював кладовище. Й куди тільки не ступав селом – хотілось йому сісти та все тут замалювати. 
Завітав до школи. При вході тут, як і раніше, двосажневий дубовий стовп із дзвоном, що гойдався на вітрі. Задзвонити б та зізвати всіх, з ким учився. Глянув на стару гонтову покрівлю й не пішов у приміщення, адже нічого там не змінилося. Пішов униз Степком, а в уяві постали невеликі шкільні сіни з двома вузенькими, на три шибочки кожне, віконцями обабіч дверей. Праворуч – чотири вішалки, де висіли кожушки й свитки, ліворуч, у кутку, грубка, неподалік – діжка з водою та кварта коло неї. Праворуч-таки – вхід до дяка, а ліворуч – клас. У класі при вході – парти для першої групи, за якими сиділо шість душ, попереду стіл учителя, за ним на стіні – географічна карта Росії. Поруч першої, ближче до вікон, сиділа друга група. Спереду, ліворуч учительського столу, розташувалась третя група. Перед третьою групою – класна дашка і, в кутку, божник, над яким – зображення Кирила та Мефодія.
Згадав нинішню свою школу в Києві й подумав: як багато днів відділяє теперішнє від ось цієї сільської школи. І ще раз подумки обійшов клас та аж зупинився, коли спало на думку, що забув про велике вікно, світло з якого падало їм у спини й доходило до столу вчителя. Усміхнувся: ішло те світло у зворотному напрямі, до учителя...
Поминаючи великий будяк, задивився на його квітку: який прекрасний, глибокий колір, як освіжає він сіро-зелене листя-колючки. Потягся до олівця. 
– Гей ти, грамотію! – озвався хтось ізнизу. – Що ти там у будяка питаєш? Ходи сюди, в мене на язиці більші колючки! 
Іван поглянув і не помітив за блекотою, хто це там його займає. Не любив грубощів і вирішив не йти на той голос. Аж тут уже вдвох гукають його:
– Ходи, Іване, ходи, а то піднімемося ми та наздоженемо!
Уже як обох зачув – упізнав по голосу. Зрадів і вже не дивувався, що так його зневажливо зайняли. Як він міг забути про них? Аж покотився вниз. Став і дивиться: сидять собі в бур’яні дядьки-однолітки: Оліян Панченко та Хтома Дученко. Іван добре знав не так їх самих, як про них, і вся Київська рисувальна школа Мурашка знала, хто такі Хтома та Оліян. “Ну, – подумалось Іванові, – тепер я привезу цю пару!” І подумки натягнув полотно на найбільший підрамник. 
Один з нерозлучних друзів, Оліян, ще з дитячих літ зостався з одним оком, тож не оддали його вчити грамоту, хоч він дуже того хотів. Зростав задерикуватим хлопцем і безбожником – скільки священик не навертав його і скільки штунди за рукав не смикали – не піддавався.
Забрів якось у село десь здаля торговець із скринькою за плечима. Сів на белебені та й став гукати селян до себе. У неділю в селі людей чимало, враз його обступили. Тут і Оліян нагодився. На диво тільки Хтоми не було. Заглядають люди, що там є в продавця, а Оліян стоїть руки в боки та поглядає, звідки Хтома вигулькне. 
– Чоловіче, – займає продавець, – не стій поодалік, іди-но поглянь мій крам!
– Не хочу! – каже Оліян. – Чого б його нюхав?
– Та підійди, поглянь хоч одним оком!
Оліян як зиркнув своїм одним – продавець аж осів. А Оліян таки підступив. Дивиться: книжечки лежать, ікони в оправі, ґудзики, гаплики, стрічки.
– Вибери мені, – наказує Оліян, – найкращу іконку!
Люди здивувались, а в продавця враз зник переляк, заходився він квапливо перебирати свій товар і дістав образок під склом, у полірованих рамцях...
– Це, чоловіче праведний, святий Петро... 
Оліян враз дістав гроші й, не торгуючись, заплатив загадану вартість. 
– Скинь, – каже до торговця, – шапку.
Той покірно зняв і приклав пальці до лисого лоба.
– Ет, – скаржиться Оліян, – нема у віщо й вдарити! – Раз! Та як трісне склом об своє коліно! Геть і рама розлетілась. Зім’яв лакованого Петра й кинув під тин. А тоді став над святим і питає: – Це ти, святий, у мене око відібрав? Ось я тобі й віддячив! – поправив шапку й подався дорогою, позираючи довкола.
Хтоми він того недільного дня так і не дочекався. А селом полетіла чутка, що сталося на белебені. Враз і староста довідався. Ледь світ у понеділок завітали до хати Оліяна соцький і десяцький та повели до розправи.
Староста Веремій – як хазяїн громади – потрощив палицю на Оліяновій спині, ще й пригрозив холодною. Почвалав Оліян додому. Аж назустріч йому сусіда Танасій.
– Де так рано був, Оліяне? 
– Ет, ходив до гуральні сукно вибивати, бо видалось рідке, – скинув з себе свитку, закотив сорочку й показав басамани на плечах. – Це мені за те, що я помолився до святого проти Мазницевої хати, може, чув?..
Подався якось Оліян до економії пана Глембоцького. Одчинив двері в контору і став посеред кімнати: заклопотаний та поважний. Тут, окрім табельника та інших людей, був сам керуючий економією пан Коцьобський. Підняв до Оліяна очі з цікавістю, а той зняв, не кваплячись, шапку, вклонився і повагом:
– Я чув, що пани свині, – наче поперхнувся, відкашлявся, а далі тихенько: – продають...
– Геть, псяюхо, з контори! – підхопився керуючий та штурхати його в двері!
Оліян уже в дворі оглянувся та привселюдно: 
– Ви таки по-свинячому зі мною повелися, пане! Я ж кажу по ділу!..
Іншу вдачу мав Хтома Дученко. Подовгу сидів у своїй хаті, був добрим ткачем. Верстатом заробляв на родину з п’яти душ. Чесність, доброзичливість, справедливість були для нього вірою. Казали, що народився в чепчику. Мабуть, уже тоді, під тим чепчиком, тіснилися віршовані рядки. Батько його був дуже бідний, але чимось угодив дякові і той навчив Хтому читати, а от до письма не дійшло. 
Сидів собі за верстатом і, як казав, мадригував вірші. Аж як назбиралось їх стільки, що в голові не вміщались – наскладав копійок і заплатив за навчання письму.
Тепер, разом із своїм товаришем, ішли на село. Прийдуть до збірні, чи стануть біля якої хати, або присядуть біля сусідів – Хтома витягне з-за пазухи аркушик, щось подивиться з того, що ніхто грамотний не міг прочитати та... І про пана, й про попа, й про свого мужика, якщо хитрувати намислив, і злодія, й усіх, хто забув чесноти. 
Іван з тих віршувань дещо знав напам’ять і в Києві читав своїм товаришам рядки Хтоми та просив ось тепер його прочитати рядки нові. 
– Та спершу сідай з нами, а то як будеш стояти і зверхньо дивитись – мовчатиму! 
Іван сів і аж у рота дивиться, а Хтома мовчить і все поглядає – щоб не перебрати. Тим часом Оліян допитується:
– Як там у Києві тепер хрестяться: правою чи лівою рукою?
– Та правою, правою, – одмахується Іван.
– А як у кого нема, як от у мене, гока?.. 
Іван засміявся й чекає, коли почне Хтома.
Оліян знов за своє:
– Коли стаєш навколішки, на яке коліно першим спираєшся?
– Я не знаю, – каже правду Іван.
– Як Іван не знає, котре з колін старше, – почитай йому! 
Примружив очі Хтома:
Був на селі оден Кнур
І той подався на Галінбур,
Аж там хвоста обшморгнув
І додому повернув!..
Іван одразу здогадався, про що йдеться, бо вже знав усі сільські новини. Нещодавно на сходці громади оголошували про добровільний виїзд до Оренбурзької губернії. Ніхто не піддався на ті умовляння, лиш один чоловік, по-вуличному Кнур, виявив таке бажання, бо дуже хотів розбагатіти...
Ще довго віршував, розмахував руками Хтома, й Оліян совався по землі та задоволено обіймав свої коліна, аж поки не надійшов час Іванові прощатися, бо збирався ще піти в поле. 
Вийшов на могилу й сів серед поля. Чіпали за ноги кетяги ковили, звідкілясь долітали співи птахів. Отак десь сидів тут, при дорозі сліпий кобзар з поводирем-хлопчиною; бачив їх ще малим, коли кобзар завітав у двір Їжакевичів. 
– А де ви ночуєте, діду? – питав його.
– Мені завжди ніч, – стиха проказав дід. – А сплю – де доведеться.
Став малювати кобзаря, який сидить на могилі та награє вітрові, а хлопчик-поводир плаче: не знати й чого – чи від журливої пісні, чи від тяжкої долі. Як дорисував – здивувався, що намалював замість кобзаря – батька: тільки вуса подовжені та глибоко запалі очі старили його. 
День за днем у хлівчику, де було віконце на шість шибочок і де обладнав собі майстерню, малював ескізи майбутніх картин: низьку, присадкувату батьківську хату, чумацькій віз у дворі, молотників на току, збір громади; довго компонував картину, яку назвав “На жнива” у гурті селян в образі літнього чоловіка з косою на плечі, сивою коротенькою борідкою вималював Трохима Легкого. Вже кілька разів просив його позувати, міг би й намалювати з пам’яті, а й іще запрошував, бо сусіда, поки сидів, увесь час розповідав про кріпаччину, чумаків та усякі, як говорив, оповідки.
Глянув на рисованих Хтому та Оліяна – і сам собі здивувався: було щось у рисах їхніх облич немов зверхнє, задерикувате... Отож горе й недоля одних – як отого кобзаря – усмиряє, заливає серце журбою й на людях вони поважні. розсудливі, а інші – сміються і над собою і над людьми, а ще впадають у зневіру, в безбожництво. Багато вишнопільців мали своє тривале лихо-горе, проте, як ударить дзвін церковний – закличе їх до храму: сповідаються, причащаються і вертають до буденності покірними долі, смиренними. 
Ходив Іван і до панського двору; сідав так, щоб його мало хто бачив й малював економію, палац, кам’яні конюшні, панський виїзд, самих панів та панянок, що снували двором.
Найбільш гнітюче враження зосталось від садиби Ростишевського – найдавнішого панського двору. Яких тільки страхів не наслухався про це прокляте місце!
По селу малював літніх жінок, колишніх покриток; чоловіків, селян та селянок, у яких пальці на ногах і руках порозходились від натуги й так і знерухоміли, немов зубці на вилах. Аж проказав якось сам собі: 
– Оце тобі, Йване, руки не як у класного натурника! – і вирішив цілий рік малювати руки, а наступного року – ступні, й добитись такої правди, яка ходила селом й торкалась рідної землі.
* * *
Першого осіннього місяця повернувся Іван до школи на заняття. Учні готувалися й радилися про помешкання. Іван теж змовився з двома товаришами І вже наступного дня знайшов кімнату на Фундуклеївській вулиці, в другому кварталі від Хрещатика. Це був напівпідвал, що двома вікнами виходив на вулицю.
Першого ж вечора велика радість чекала хлопців: вулиця освітлювалася газовими ліхтарями й один із ліхтарів стояв саме перед їхніми вікнами. Такого світла ще ніхто з хлопців не мав.
Хоч у Їжакевичів лійник замінив маленький, синьо-зеленого скла каганець, та давав він світла не набагато більше. Ще до Іванового приїзду невеликий гніт вигорів, і тепер замість нього заправляли згорнуту ганчірочку: тільки й дивись, щоб не закоптила каганець! А тут із обох вікон падало світло: мов десять свічок запалив! 
Минулої зими, коли всі жили в підвалі, учотирьох спали до двоє в ліжку. Й у довгій кімнаті зоставалося вдосталь місця для саморобних мольбертів. Тут кімната була ще довша, стояло також двоє старовинних дерев’яних із високими спинками ліжок. Іван тепер спав, а та частина кімнати, що біля вікна, була просторішою, ніж у підвалі, й хлопці мали змогу малювати тут допізна.
Господиня помешкання тільки у свята заходила до квартировинаймачів, кидала їм на карти, гадала, показувала всілякі фокуси. Це нагадувало Іванові циркача, якай не жив тепер із ними. Не поновлював Іван і занять із малювання в адвоката – щоб знову не обридав "Аполлон". Після літньої наполегливої праці над рисунком тепер, здебільшого, займався композицією. І хоч не раз потрібен був би безкоштовний натурник – усе-таки шкода було часу на „Аполлона”, тепер уже „Геркулеса”.
У свята в школі не було занять, а в неділю школа лише кілька годин була відчинена для ремісників. Іван був у неділю вільний. Такі дні належали до найприємніших. Тоді виймав ящик із фарбами, з вікна брав флакон лаку-ретуше та сикативу, або лаку Ребер, далі навмання виймав тюбики, і вже майже механічно видавлював із них на палітру фарби: ліворуч уряд лягали оранжевий кадмій, кармін екстра, кіновар, окис кобальту фіолетового, далі йшли охри, умбра, в центрі лягали білила. Купував завжди ті, що швидко сохнуть. Усі фарби, звісно, намагався купити дешевше.
Пишучи, Іван наносив фарби тонким шаром. Віднаходив колорит основних композиційних площин, згодом виписував основну деталь, і вже по ній вистроював увесь твір.
Вечорами, здебільшого, рисував. Усе руки, руки, руки. Пальці дитини: набрало дитя води в пригорщу, а якщо набере людина літня? Дитя опустило руки, а пальчики напружені на кінцях, а ось опустила людина літня: кінці пальців обм’якли. Мати сповиту дитину взяла на руки; буває так, що вона, пригортаючи дитя, тримає пальці прямо? Й усе це рисується раз, удруге. Ось руки теслі, а ось – лікаря. Та, звичайно, руки селян: широкі розбиті долоні, зміщені від тривалої напруги пальці. Згадав, як пекла баба Пелагія в печі картоплю: викотить рогачем ту, що загорілась, і пальцями оббере жар. Не чули бабині рука ані жару, ані морозу. Піде до ополонки прати білизну; посиніють. Тоді вона снігом їх потре і питає:
– А ти, Івасику, не змерз?
Як в’язав лантух батько? Візьме в жужми, кілька разів обмотає мотузком із клоччя, відпустить – а гичка в лантуху вся гаряча: в руках добувала! 
Іванові все вдавалось, що він свого часу багато упустив. Річ у тім, що в лаврській школі він уже не застав ані бюстів, ані статуй, ані манекенів, якими учні користувались раніше. Казали, що було там усього на кілька тисяч карбованців. На час Іванового приходу все це кудись поділося, а прекрасний манекен випросила рисувальна шкода. Якщо раніше в лаврську школу запрошували художників, які добре знали свою справу, серед них був і академік-портретист Опанас Рокачевський, то згодом справа перейшла до рук ченців-іконописців: більше ремісників, аніж художників.
Тепер, коли Іван потрапив у середовище, де все було спрямоване саме на розвиток мистецького хисту, він не гаяв жодної години, жодного дня. 
Входячи з приміщення школа, він одразу ж підступав до вітрин, де виставлялись гравюри, офорти, фотографії, рисунки, акварелі визначних митців. Тут він бачив й оригінали робіт колишнього іконописця з Харківщини, а тепер відомого петербурзького митця Рєпіна, рисунки Шишкіна і навіть гравюру з роботи Рафаеля. І дуже хотів піднятись, щоб сягнути вирію справжнього мистецтва. 
А ще хотілось йому мати достаток. Не те, щоб там якусь одежину добротну чи якісь розкоші, ні – хотілось йому достатку простого: насамперед – хліба і фарб удосталь, свого віконечка. 
Добре було б забрати братів і сестер: ні, не для того, щоб відірвати від землі, а щоб пізнали грамоту. Поки не навідувався в село – воно поставало перед ним у квіточках – і пахло свіжоспеченим хлібом, скрашалось вогнем у печі, парувало мисочкою на ослоні, шуміло зеленими байраками, жило в затишку лісів і мало таке просвітлене небо над ставидлом! А тепер побачив його ще, може, трохи дитячими очима, та вже зрілим розумом. І щодня сидів перед нам і глипав злий на весь світ Оліян – битий та нескорений; походжав праведний Хтома, що збивав бердом нитку до нитки на сорочку та бив усяку нечисть своїм дотепним і влучним словом, й обидвоє вони не знаходили собі місця: носило їх селом і мали б шпарину, крізь яку можна було б вилізти з темного села, – продерлись би, адже прокляли пана і старосту, і свого селянина, який зумів уберегти скотину тоді, коли інші не вберегли, і став вище, став над мужиком, збив копійку, прикупив поля і вже ладен накидати налигача не на скотину, а й на сусіду, якому раніше – тільки день прокидався – зичив добра. 
Не був би дядько Федір у Києві грамотним, не забрав би він Івана... А тепер, коли й Іван має ту грамоту – може свій хист застосувати в праці: не жаль тієї праці покласти на інших, аби тільки йшло те на добро. Хай би й батьки мали де висіяти хліб, мали добру клуню, щоб було де змолоти, бо як подивився на ту омріяну в спогадах, мазану рудою глиною клуню – а вона прогнулась й аж кричить на весь куток: „Підіпріть, люди добрі, я вже не годна стояти!” Тепер навіть малих женуть від неї: щоб кого, бува, не накрила...
І визрів у Івана задум: написати в картинах історію свого села, показати, яке воно гарне, які в нім добрі люди, як вони люблять пісні й землю, і зобразити все їхнє горе...
...У школі заговорили про Кирилівську церкву. Кілька разів про неї згадував Микола Іванович Мурашко. Йому було доручено реставрацію розписів у тій церкві. Іванові не доводилось бувати там, хоч знав, у якій то стороні міста, знав, що раніше розташовувався там монастир – отож зібрався подивитись та помалювати. Пішов сам. 
Гадав, що це десь зовсім поруч Подолу, а поки дійшов – сонце підбилось досить-таки високо. Пожовклі дерева мерехтіли в промінні, сині, глибокі тіні перебігали по вицвілій траві. Якась особлива єдність кольорів, спокій, навіть сонливість панує довкола в усьому. Біленькі куренівські хати, високі дощані огорожі нагадували невеликі містечка дорогою до Вишнополя.
Враз на горі потяглись до неба старі хрести на банях. Он яка вона, давня церква! Здавалось, тут зупинилась історія й залишила все, яким воно було багато літ тому. Та вже коли підійшов зовсім близько – переконався, що й тут люди доклали не раз руки для обнови. Навколо церкви ходили божевільні і враз змінили настрій. Відійшов і подивився: а що далі, за церковною огорожею? Ліворуч – високі пагорби, порослі деревами, десь далеко-далеко зеленіє сосновий ліс, поблискує Дніпро в широкій долині.
„Яка краса, – подумав Іван. – Таке гарне передмістя, отут би, у цім золотім просторі, поселитись!” Ще тільки він виріс, а вже притомився: чи тому, що ось уже стільки літ спить у чужих стінах, чи тому, що стільки навколо чужих, незнайомих людей, чи, може, тому, що не під силу йому звикнути: ніде босоніж ступити по росі, прикласти руки до землі, відчути легіт весняного поля, осінніх пахощів лісу?
Не став малювати. Спитав якогось чоловіка, що там за гора синіє вдалині? 
– Де? – перепитує чоловік. – Отам, на Пріорці? 
– Отам, – стверджує Іван. 
– Ну, там вона не одна, – відказав чоловій і пішов собі. 
Бував Іван на Батиєвій горі, на Черепановій, на Щекавиці. Тож пішов ще на ці гори, яких багато. Не знати чому, під однією, біля маленького джерельця, сидів довго-довго, пив смачну воду і радів гарному осінньому дневі й тому, що сидять ось так, просто на землі та ніхто його не займає і поки що ця земля ніким ніколи зорана не була. „От ти яка, Пріорка! – подумав. – Не знаю кращого місця в Києві!”
...Уже за кілька днів Мурашко несподівано запросив до Кирилівки кількох учнів: Курінного, Єгоричева, Отмара та Івана й запропонував їм включитись у реставраційні роботи.
Почалась ці реставрації на пропозицію професора Прахова, який уже не перший рік приїздив із Петербурга до Києва, де мешкала його родина, та досліджував живопис древніх храмів. У Кирилівській церкві допомагав йому художник Глоба. Микола Іванович керував безпосередньо художніми роботами. Коли професор Прахов під шаром тиньку знайшов давні фрески та дістав дозвіл на їх розкриття і реставрацію – уже наступного року роботи велись у широкому масштабі: фрески не тільки поновлювались, а й у місцях пошкоджених та на площинах, де їх не було зовсім, домальовувались втрачені місця й компонувались нові зображення.
Коли учні зайшли в приміщення – воно було заповнене риштованням. Івана вразив давній живопис. Порівняно з тим, що було зроблено пізніше й закривало ще досить великі площини давніх розписів, оці виконання місцями,  в окремих постатях, втратили зв’язок між собою. Одяг на фігурах нагадав Іванові шкільний манекен. Старі ж фрески мали прекрасно орнаментовані складки одягу. Обличчя фігур не протиставлялось тій орнаментації, а все те, що Іван бачив раніше і що робив сам, вигляд мало натуралістичний. 
Стояв довго й дедалі більше здавалося йому, що в Софії Київській та Михайлівськім соборі він недооцінив саме орнаментальність. 
Із приходом учнів сюди, в Кирилівку, на реставраційні роботи, розпочався для них новий ритм життя. Іван був дуже задоволений: тепер він зранку й допізна цілком віддавався мистецтву. Це немов  продовжило той прекрасний літній час, коли удома не думав про завтрашній шматок хліба, відпали сторонні роботи, приватні уроки, не збавляли часу всілякі „Аполлони-Геркулеси”. Аж сам дивувався, що так багато встигав щодня.
Навесні, коли реставраційні роботи тривали вже близько двох років, професор Прахов, який тепер весь теплий сезон жив на своїй дачі неподалік Кирилівки, з’явився знову. Разом із ним приїхав невисокий, білявий, доволі молодий чоловік. Мовчазний, привітний, він одразу став жваво оглядати живопис. До нього зверталися, він привітно всміхався, але був десь там, на стінах, і, здавалося, нічого не чув.
Із його розмов між Праховим та Мурашком, який говорив про платню, Іван здогадався, що це – художник, і що він працюватиме в храмі замість Глоби. Коли вирішувався діловий бік справи і художник змушений був полишити свої спостереження, він враз змінився й нагадав Іванові задерикуватого півня, що бігав батьковим двором та лякав малих. Смішили Івана ріденькі, ледь помітні вуса художника й ще менш помітна борідка.
Пропорційно гарно збудований, він викликав бажання намалювати його самого. Мав напрочуд виразні очі, й коли Іван вперше зустрівся з ним поглядом – наче щось тепле влилося в душу. Якоюсь незбагненною довірою сповнив її своїм поглядом той дивакуватий чоловік.
„Чоловік собі як чоловік, – міркував Іван, – а от надумав виділитися з-поміж усіх і одягнув химерний оксамитовий костюм з короткими штанами, панчохи, штиблети, в руку взяв маленького сірого брилика”. Уже скільки всякого люду з усієї Русі перебачив Іван за життя в Лаврі – а такого не було. „Ну, коли надалі працюватимемо разом, куплю капелюха з широкими крисами та підпаруюсь!” – усміхнувся та підійшов до гурту Іван.
Микола Іванович познайомив. Художник виявився з дивним польським прізвищем: по-нашому Горобець, а по-польськи – Врубель; звався Михайло Олександрович.
Мурашко, крім чисто художніх, мав клопоти ще й ті, що вів розрахунки за всі виконані роботи. Духівництво доручило займатись цим йому, оскільки Прахова цікавив історико-археологічний та ще – як співробітника художнього журналу „Пчела” й викладача історії мистецтва Петербурзького університету – мистецтвознавчий бік питання. 
Раз у раз Микола Іванович з’являвся в церкві та гукав до своїх учнів: 
– І це так мало ви зробили за весь час моєї відсутності?! 
Далі здіймався нагору, обережно пролазив між хрестовинами риштовань, робив зауваження і ніколи не висловлював думки категорично.
Андріян Вікторович Прахов дуже суворо стежив, щоб ніхто не відступав від традиційного живопису, яким були записані стіни храму. І щойно пробивалася в когось непідкорена натуралістичність, втрачалась міра декоративності, – одразу ж засуджував те і просив вникати  в основи первозданного живопису.
„Немає, – говорив, – ніде більше храму, що зберіг би весь ансамбль”. Й тут-таки згадував князя Всеволода Ольговича та княгиню Марію Мстиславівну, які заклали цей храм, перелічував усі біди, яках зазнала споруда і просив ставитися до храму так, як лікар до недужого: „Ви маєте, – наказував, – оздоровити шедевр”.
Врубель тримався осторонь, лише зрідка розмовляв із Іваном, проте уникав розмови про мистецтво. Якось, дивлячись, що робить хлопець, наче здивувався. Потім підійшов до Мурашка, який стояв неподалік, і вперше за багато днів удостоїв молодшого похвали:
– Прекрасне відчуття орнаменталістики. І, як бачите, не на шкоду типізації.
Працював Врубель на коробовому склепінні паперті, де хори. Вузенькі східці вели туди. Підніматись ними було дуже незручно, проте щойно Врубель виходив із храму, Іван хутко залазив на хори. На добре освітленому склепінні в світло-сріблястому тоні вимальовувалась дивна композиція.
Від Мурашка Іван знав, що Врубель уже далеко відійшов від ескізу, який передував роботі. Створювалось враження, що Врубель носив свій задум у голові й щоразу спокійно писав якусь частину роботи. Інколи на риштованні залишались етюди драпіровки, рук чи ніг. Іван піднімав їх, дивився на записану площину. Там усе вже було значно змінене, й тільки зберігало основу віднайденої деталі. Дивувало Івана, що Врубель не робив, як усі, попереднього картону.
Якось Михайло Олександрович застав Івана на хорах. Іван хотів шмигнути в нішу східців, але його зупинила привітна усмішка художника. 
– Ледве місяць минув відтоді, як ви почали, – розгублено і знічено мовив Іван, – а вже розмістили всі фігури та вибудували колорит композиції. Як вам вдалося без помічників так багато зробити? 
– У мистецтві помічника не може бути, – зауважив Врубель. 
Їжакевичу здалось, ніби Михайло Олександрович чимось стурбований. Потім закралась думка, що митець нездужає; тож запитав його про самопочуття. 
– Ви вгадали, – тільки й відповів той, – у мене радість і печаль. 
Не міг Іван того знати, що Михайло Олександрович уподобав дружину Прахова, малював з неї Богоматір з дитям і вірив у святість цієї жінки. Не міг Іван і того завбачити, що той образ буде разом із зображенням Христа, Кирила та Афанасія вмонтовано у новостворений мармуровий іконостас, і що зовсім невдовзі Врубель у муках душевних створить образ повергнутого Демона, і в рисах його обличчя вгадуватиметься образ жіночий, образ дружини Прахова...
Якось Михайло Олександрович розговорився. Казав, що не мине й двох місяців, як він завершить ось це „Зішестя святого духа”. Іван дуже здивувався: в цілому за три місяці можна записати таку велику площину, і ще як записати! Нічого схожого він не бачив.
Говорив Врубель про Київ: казав, що коли приїхав уперше, то раптом його осяйнула думка, що він уже бачив це місто, що знає, де яка вулиця, які споруди на тих вулицях. Мені здалось, переконував він, що я вже був на цьому світі, що саме тут будував Десятинну церкву...
– Дивний живопис у ваших храмах! – вигукував він. – О, це давнє мистецтво! Яке воно прекрасне! Традиції античного мистецтва й середньовіччя й, водночас, своєрідність та близькість до усього світового мистецтва! Уже казав вам, що маю радість і печаль. Так от, сумно мені покидати навіть ненадовго ваше місто. Я ще повернусь сюди і, може, оселюсь тут назавжди, але поїду писати ікони в Італію, і буду там, поки не завершу їх. Творитиму серед шедеврів великих венеціанських митців п'ятнадцятого віку, але без наслідування їм, а знайду спорідненість художніх темпераментів, що зближують часи й народи, знайду такі кольори, що належатимуть лише мені: це буде моя частка в мистецтві – й оце моя радість.
Знову і знову наголошував: мистецтво мусить бути зрозумілим усім – звідки б людина не з’явилась і куди б не прийшла. 
– Я, – зізнався гарячкувато, – народився в Одесі, змалку знаю свій родовід: у мені – польська, російська, німецька, татарська й датська кров! Я вже вам говорив, що відчуваю, наче жав у різні епохи, знаю Італію та Іспанію, древню Русь, тож маю право твердити, що мистецтво повинно однаково промовляти до всіх... 
Іван усміхнувся, бо коли згадувались країни, – приймав це так, що Врубель бував у них. Коли ж заговорив про древню Русь... 
– Не усміхайтесь, юначе, – мовив Врубель, – я зовсім не набагато старший від вас, і мені б не хотілось розмовляти з вами зверхньо, але я дуже багато передумав та відчув мистецтво світу. Прочитайте Лермонтова, і ви побачите, як він збагнув світ, хоч мало де й бував! Побачити – це добре, – мовив прискорено, – але відчуття й сприйняття, власне те, що „пропустив” через себе – найголовніше. Ви любите Ґете? – запитав. 
Іван, хоч читав чимало, Ґете не знав. Врубель це враз уловив і зніяковів, притих.
– Завжди кажуть, що я нав’язую свої думки. Проте мені подобається ваше ставлення до рисунка, до техніки виконання, і я вірю у вас як у художника! Тому не помину і дам пораду: їдьте до Петербурга, в Академію мистецтв, поки там Чистяков, ви знайдете прекрасного вчителя! Я, мабуть, не повернусь туди, проте я зумів там вдатись до класичних форм мистецтва, глибоко вивчити натуру і, врешті, там я збагнув, що форма – найважливіший вияв пластики. Переконаний, що сувора школа й висока художня грамотність – оце слід сповідати в стінах Академії мистецтв. Не подумайте, я був там не одинокий. Незабаром ви почуєте й про Серова, і про Дервіза... У вас чудовий лінійний малюнок, їдьте, тепер ось їдьте до Чистякова!..

