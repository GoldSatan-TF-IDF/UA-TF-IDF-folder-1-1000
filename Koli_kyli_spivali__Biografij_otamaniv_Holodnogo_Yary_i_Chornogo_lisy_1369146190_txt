Коли кулі співали. Біографії отаманів Холодного Яру і Чорного лісу
Коваль Роман


    Тим, хто зі зброєю в руках творив традицію лицарського служіння Батьківщині
    
  
  
   
    Василь Шкляр
    Шабля і слово
   
   
    Найвищий вислів влади — це отаман,
    коли ж він є й господарем душ — це батько.
    Юрій ЛИПА
   
   
   Роман Коваль — фанат однієї теми чи, певніше сказати, однієї любові, однієї пристрасті, однієї вірності. Фанат-загорілець у найкращому розумінні цього слова. Від книжки до книжки — від знахідки до відкриття — ось уже понад десятиріччя він із винятковою наполегливістю оголює перед нами правду про українсько-російську війну 1917 — 1920-х років. Проливає світло на одну з найдраматичніших сторінок вітчизняної історії, яку прагматично-обачні дослідники досі якщо не перебріхують, то про всяк випадок оминають десятою дорогою. Адже це тема, в якій жодними хитрощами не догодиш і вашим, і нашим, і якщо вже ти заповзявся казати правду і тільки правду, то неодмінно зачепиш болючі нерви так званої «міжнаціональної толерантності». Ніби та війна за місце під сонцем точилася не між націями, а поміж інопланетянами чи гомункулами без роду і племені.
   Трагікомізм українського становища полягає в тому, що, наприклад, у 20-х роках минулого сторіччя в Холодному Яру наших повстанців винюшував і винищував начальник Чигиринської міліції Алєксандр Ґєрасімов, а сьогодні Президент України благає голову «вєтєранов войни» Івана Алєксандровіча Ґєрасімова подати руку примирення героям українського повстанства. Якого примирення, друзі? Кого і з ким? Дайте спокій! Принаймні тим, що поклали свої буйні голови у борні з російськими окупантами…
   Роман Коваль одержимий любов'ю саме до цих лицарів. Він письменник-історик, а не проповідник, щоб шукати компроміси між мертвими. Його ідеали — це отамани й козаки, чиї очі загорялися не від гуманістичних казань, а від блиску зброї і передчуття двобою з ворогом.
   Пам'ятаю, як я вперше переступив поріг Романової оселі і завмер під їхніми поглядами. З великоформатних настінних портретів на мене дивилися звенигородський отаман Іван Лютий-Лютенко, Головний отаман Холодного Яру Василь Чучупак, витязь Чорного лісу Пилип Хмара, подільський отаман Яків Орел-Гальчевський… А перед гордим поличчям ще одного лицаря я зупинився найдовше, намагаючись упізнати, хто ж це такий. Тоді Роман Коваль підійшов ближче і голосно відрекомендував:
   — Полковник Болбочан!!!
   Він сказав це так, ніби полковник стояв перед нами живий й ось-ось мав віддати якийсь особливий наказ. Тоді я помітив, що в Романових очах також спалахують неспокійні вогники, коли мова заходить про гайдамаччину ХХ сторіччя та її отаманів. У той час коли наші новітні діячі-політикани вкладають у слова «отаман» та «отаманія» майже негативний зміст, Роман Коваль повертає їм первісне значення і підносить на рівень найвищого духовного ідеалу. Бо хто може порівнятися моральними силами з воїном, котрий, не маючи жодного шансу на перемогу в нерівному ґерці, свідомо іде на смерть, аби лиш захистити і зберегти честь? Зберегти й залишити по собі легенду, іншими словами — ту ж таки ідею, яка колись пустить новий пагін і піде в зело з-під усохлого кореня.
   Більшість історій, вміщених у цій книжці, мені вже відомі з попередніх нарисів Романа Коваля (хоч кожна із них збагачена новими подробицями), та знов і знов зі стиснутим горлом і зціпленими зубами перечитую останнього листа отамана Наддніпрянського партизанського загону Івана Савченка-Нагірного, якого він написав до своїх рідних у полтавській тюрмі перед стратою: «…Ви страждаєте… за те, що я мав щире і правдиве серце, щиро поважав свій край і нарід й з одвертою душою пішов боронити його, не спізнавши, що нарід… це сіра маса, яка… не здатна й гадати про… свою кращу долю. Правда, я і вмру оборонцем, але оборонцем… тої святої ідеї, за яку я голову ніс і кладу її в могилу… Історія колись скаже, хто я був і де дівся…»
   У цих рядках — страшна істина, яку ми із сором'язливою тактовністю, а то й криводушшям, не наважуємося промовляти вголос, хоча подумки й усвідомлюємо, що лише «сіра маса» могла допустити, щоб і в ХХІ сторіччі нею попихали чужинці, ренегати та виродки. Це вона, «сіра маса», відчувши, як під час непу їй попустили віжки, відвернулася від своїх оборонців і стала їм дорікати за власний неспокій.
   — Ну й чого ви волочитесь, га? На якого чорта лихого ви людей тривожите і собак дражните?! Ішли б додому, працювали і жили як люди… Досить уже! Майте совість… (Зі спогадів Івана Лютого-Лютенка).
   У час цілковитої безнадії і розпачу багато хто так і вчинив: піддався на облудну «амністію», пішов… жити і працювати, щоб невдовзі бути знищеним. Ніхто не має права на жодне слово докору цим людям. Фізичне й психічне виснаження за довгі роки лісового життя, арешти і розстріл багатьох провідників, відсутність широкої підтримки з боку селянства після проголошення непу — все це фактично не залишало вибору перед повстанцями. Декому вдалося вирватися за кордон, хтось заїхав чимдалі від рідних місць і легалізувався під чужим ім'ям, а дехто все-таки залишився в лісі, щоб продовжувати боротьбу. Їх так і називали — залишенці. Це про них знаходимо в Горліса-Горського надзвичайно дорогі для нас, зворушливі до чоловічих сліз рядки:
   «Найдовше бурлачили по лісах ми із Д. та отой Гриць, якого з рейду привезли. Здичавіли вже були зовсім. На деревах спали, не раз коріння або ворону без соли їли. Полювали за нами завзято — та й ми не одного на той світ відправили. Обидва прапори на наших руках залишилися. Носили ми їх на грудях, в дуплах переховували… Не хотілося Холодного Яру покидати, ой не хотілося! Все надію колисали: а може, дочекаємося чогось?»
   Цим трьом лісовикам також не було місця серед «сірої маси». Як не було його і чотирьом ксаверівським братам Блажевським, котрі, гинучи один за одним, воювали проти окупаційної влади аж до березня 1930-го…
   І ось через десятиліття, коли, здавалося б, настали часи, за які вмирали звитяжці, ми знову терпимо нечувану в світі ганьбу: нащадки окупантів та представники «сірої маси», що позасідали в судах і прокуратурі, сьогодні виносять «історичні» вердикти про те, що українські повстанці не підлягають реабілітації, бо вони «злочинно діяли проти Робітничо-Селянської Держави в інтересах поновлення влади буржуазії на Україні». І це вже не іронія долі, а її божевільний регіт — буржуазія, чию владу «поновлено в Україні», не хоче й чути про тих, хто «діяв у її інтересах». Чому? Та тому, що Україна ніколи не мала своєї буржуазії, вона мала лише «буржуазний націоналізм». Того ж «багатія», «куркуля», як називали московські пропагандисти отамана Савченка-Нагірного, мати виколихала в позиченій колисці. Всі вони, ці «куркулі-бандити», народилися в бідних багатодітних родинах і різнилися від «сірої маси» насамперед тим, що замолоду усвідомили, хто вони є насправді. Дуже промовистим з цього погляду є одне зі свідчень про холодноярського курінного отамана Василя Квашу: «Начитався Шевченка і став бандитом». Я не знаю вищої оцінки творчості Тараса, ніж ось цей лаконічний висновок. Такими були ті хлопці. Коли неподалік хутора Розумівки ворожа куля наздогнала головнокомандувача повстанців Херсонщини Кирила Лиха-Бондарука, то, як свідчить протокол огляду, у вбитого не було виявлено ні паперів, ні грошей, ні цінних речей, а тільки… томик «Кобзаря».
   Часом мені здається, що українська маса тоді (як і тепер) поділялася на дві частини — на тих, хто читав «Кобзаря», і на тих, хто ніколи не зазирав до його глибин. Власне, як і до будь-якої української книжки. Нещодавно письменники брати Капранови провели одне напрочуд цікаве дослідження і прийшли до висновку, який заслуговує на статус наукового відкриття. Виявляється, що під час президентських виборів найбільше голосів за Януковича віддавали ті регіони, які мають найменше бібліотек. Тобто навіть у південно-східних областях цей відсоток прямо пропорційно залежав від того, скільки книжок припадає на душу населення. Це, хочеш не хочеш, примушує ще раз замислитися над роллю і значенням друкованого слова, і в цьому контексті, зокрема, над вагою того слова, яке несе нам Роман Коваль. Тим більше що він не є таким собі сумлінним хроністом української революції, — кожну подію, кожен епізод письменник пропускає крізь своє небайдуже серце, аби достукатися до сердець інших. Сердець якщо і не спідлених, то, може, зачерствілих від тривалих років безпам'ятства і мовчання.
   «Писати без почуттів немає сенсу», — каже Коваль, наражаючись на закиди рафінованих «вчених», що історик, мовляв, мусить абстрагуватися від емоцій, притаманних белетристам. «Я прикутий до факту», — так само може сказати автор цієї книжки, і тоді вже белетристи закинуть йому в недостатній розкутості і зайвій академічній стриманості.
   Але і першим, і другим Роман Коваль має право відповісти однаково: «Чому, шановні, судові справи наших повстанців, які вже півтора десятиріччя відкриті в архівних спецфондах, досі лежать не торкнуті вашими руками? Чому ніхто з вас так і не зміг поговорити з холодноярським отаманом Прокопом Пономаренком, котрий уцілів, симулюючи божевілля, і помер на Чигиринщині в селі Лубенці всього лише кілька років тому? Чому ніхто з вас досі не поїхав у село Гусакове, що на Звенигородщині, де й досі ще живуть сини організаторів Вільного козацтва?» І таким «чому» немає числа.
   Я мав не одну нагоду спостерігати за Романом Ковалем у його польових дослідженнях під час подорожей холодноярськими стежками. Бачив, як він уперто шукає давно прохололих гайдамацьких слідів Цвітковського, Гризла, Босого, Голого, Темного… Від самих тільки цих імен струмує така енергія, що здатна когось запалити вогнем, а когось обсипати морозом. Та і їхні сліди не вичахли до решти навіть за довгі роки московських анафем. Роман Коваль їх знаходить постійно. Окрім уже відомих, але тепер розширених біографій отаманів, у цій книзі знайдемо нарешті життєписи Чорного Ворона з-під Товмача, Головного отамана Холодного Яру Нестеренка-Орла, надзвичайно колоритного воїна-одинака Богдана, сотника Сидора Темного, Звенигородського отамана Цвітковського, ватага кінної сотні Холодного Яру Андрія Чорноти, інші надзвичайно цікаві й цінні матеріали.
   А нещодавно автор цієї книги показав мені у Холодному Яру зруйновану землянку, де переховувалися матроси-чекісти, які полювали на холодноярців. Тільки вийшло навпаки — «розбійники, які начиталися Шевченка» першими вистежили «смєльчаков в тєльняшках» і, закидавши гранатами, поховали їх у цій же таки землянці. Потім їх звідти, звісно, забрали, але слід залишився дуже глибокий. Ми знайшли там шомпол від австрійського «Манліхера»… А десь же тут недалеко залишенці закопали загвинчені в гарматну гільзу два прапори — жовто-блакитний і чорний, бойовий, на якому написано: «Воля України або смерть». Хочеться вірити, що ми цей священний скарб колись відкопаємо. А поки що на своєму озброєнні маємо тільки слово. Так завжди було, коли ворог вибивав із наших рук шаблю… 
   
   Василь ШКЛЯР
   
  
  
   
    Вони повернулися
    (Переднє слово автора)
   
   
    Заспіваю, — розвернулась
    Висока могила,
    Аж до моря запорожці
    Степ широкий вкрили.
    Тарас ШЕВЧЕНКО
   
   
   Містичні образи гайдамаків, які викликав Тарас Шевченко, бачив і я.
   Перед моїм внутрішнім зором також розверталися могили і отамани йшли мені назустріч. Я впізнавав їх, принаймні тих, чиї фотографічні відбитки зберігаються у моєму архіві. Я вітався з ними.
   Отамани вже й не сподівалися, що хтось розкаже правду про них, очистить від скверни московської пропаганди. Червона завіса, здавалося, назавжди відгородила їх від хвилюючого блиску очей романтиків-онуків.
   І ось отамани знову на конях. Войовничі, як і раніше; вибухові, як сама стихія.
   Знову на сонці усміхаються їхні шаблі і весело граються з вітром шлики…
   1 жовтня 1917 року на козацькому вічі у Смілі сотник з Великої Яблунівки запропонував обрати черкаським отаманом Вільного козацтва Якова Водяного. Я й зараз чую, як загуло у лавах: «Волимо Водяного на полковника!»
   А за два дні козацьке море завирувало вже на майдані у Чигирині перед собором. З усіх боків козаки вигукували прізвище полковника Полтавця-Остряниці. Он він стоїть на застеленому кармазином високому помості біля старих козаків та гостей з Кубані і Дону. Його вкривають прапорами. А він, подякувавши за обрання, кладе пірнач і відмовляється на користь іншого…
   А чуєте, як з келії Мотриного монастиря долинає гамір? Раптом щось гримає. Це Василь Чучупак б'є по столу бельгійським браунінгом, вимагаючи тиші. В кімнаті пливе дим дорогих цигарок. Отаман зауважує: «Кому тісно в Холодному Яру, той може знайти собі місце за валом». Що це означало, знав кожний: хто сумнівався у доцільності продовження боротьби, міг опинитися там, де страчували зрадників та полонених.
   Поруч з отаманом — осавул Юрко Залізняк (згодом письменник Юрій Горліс-Горський). Саме він донесе до нас героїку гайдамаччини, яка імперативно кличе до зброї…
   Темної ночі вдвох з товаришем на тачанці влітає на станцію Фундукліївка отаман Богдан. Лівою рукою він валить москалів з «Кольта», а правою одягає на міномет міни. Візник б'є з «Люїса». Більшовики в паніці розбігаються, лишаючи ешелони з награбованим майном.
   А Федір Уваров серед білого дня на чолі кінноти атакує більшовицький бронепотяг неподалік Бобринської. Пилип Хмара з двох рук рубає московських людей під Цвітною. Хлопці Кібця-Бондаренка вже прикопують у сараї калмика-будьонівця, що заскочив на хутір молока напитися.
   Он хизується на рудому коні отаман Трохим Голий. В одній руці — «Маузер», в іншій — козацька шабля зі срібним руків'ям. Він затягує улюблену пісню:
   
    
     Ой наїхали хлопці, еге-гей,
     Ой із України…
    
   
   Козаки підхоплюють:
   
    
     Та попускали коні, еге-гей,
     Ой та по долині…
    
   
   Коли пісня стихає, отаман каже: «Брати козаки, гостріть ножі, зубіть серпи, мантачте коси…»
   Гайдамаки Василя Кваші в одному з сіл влаштовують примусове «харакірі» відділу чекістів. Не втік жоден чортяка. Після тихої ліквідації дід Шевченко вдоволено філософствує: «Прийдуть тепер до села нові чекісти і запитають: «У вас тут «вечека» не було часом?» Дядько почухається: «Атож! Були, ночували. Дуже хароші люди були — усе москвичі та петроградці з китайцями». — «А де ж вони?» — «А хто зна! Зібралися раненько та й пішли у Чуту бандитів ловити. Казали, що аж у Чорний ліс підуть і там усіх бандитів виловлять. Щасти Боже! Дуже хароші люди були…»
   А це що за громи?
   Це сипле шрапнеллю на московські голови Максим Терещенко, командир гарматної батареї Степової дивізії. Ніби по сигналу, зриваються з місця тачанки Чорного Ворона (Скляра) і летять мостом над Тясмином. Вони, щось вигукуючи, женуться через кучугури за червоними кацапчуками. Меткі, швидкі, безстрашні, нещадні, чи не воронівці породжували степові вихори? Скільки голів знесли їхні шаблі? Скільки кубометрів ворога викосили їхні кулемети?
   А он біля хати Явтуха Крячка у Гутницькій походжає могутньої статури отаман Архип Бондаренко. Від його гострого погляду тремтіли не лише вороги, а й свої. Заставши на місці грабунку повстанця, він стріляв, не чекаючи рішення суду. Тільки коротко пояснював причини розставання… 15 жовтня 1921 року в селі Гутницька Архип сказав своїм козакам: «Хто хоче жить на землях поневоленої неньки України й коритися кацапам… може залишити нас… А хто хоче вмерти вільним, зі зброєю в руках, у широкому степу України, той залишиться з нами…»
   А у Цвітній панотець Федір Іванча вже кропить свяченою водою повстанську зброю. Відслуживши молебень, він благословляє гайдамаків на визволення України від чужоземної окупації…
   Всі ці хлопці досі в поході. Досі б'ються за Україну.
   Вони не боялися вмерти за Батьківщину, навпаки, вважали за честь загинути на полі битви. Тому й пам'ять народна про них не згасла. А наприкінці ХХ ст. пролунали і слова вдячності.
   Відкрив очі цілому поколінню Юрій Горліс-Горський, та й мені вдалося ввести в духовний світ сучасників сотні дорогих образів. Але ж скільки героїв залишилися лежати, «листям прикриті», всіма забуті…
   Та з кожним роком все більше отаманів збирається у дружнє коло.
   Он з-під сосни у Биківні видряпався Яків Водяний і вже поспішає конем до своєї Сміли, щоб знову зібрати Вільне козацтво. А Ларіон Загородній, вбраний у темно-синю чумарку, накульгуючи на ліву ногу, підходить до своєї гнідої, затиснувши у жмені грудочку цукру…
   Гортаючи сторінки цієї книги, читач зустрінеться з ватажком звенигородських повстанців Цвітковським, грушківською гайдамачкою Дусею Апілат, яка зрубала не одну московську голову, стріне похмурого Андрія Чорноту і відчайдушного сотника пішої сотні Холодного Яру Сидора Темного, який навіть у лісі не знімав свої Георгіївські хрести. Читач привітається і з Пилипом Хмарою, ім'я якого люди передавали з уст в уста ніби яку святість, з романтиком із Нерубай-лісу Голиком-Залізняком і прекрасним юнаком із Чорноліски Ригузенком. Розгорнувши шовковий національний прапор, заспіває разом з делегатами повстанського з'їзду у Холодному Яру національний гімн.
   І розвіється туга, а серця наповнить радість: ці люди були в українській історії! Саме вони дали нам підстави пишатися своїм народом. Важливо, що вони знову в'їжджають у наші села і міста. Ось вже лунає їхня пісня…
   Недаремно прорікав Тарас Шевченко: «Кругом святого Чигрина Сторожа стане з того світу».
   І не тільки навкруги Чигирина…
   Повернуться в Ксаверове брати Блажевські разом з батьком Теофілом. Влетить до рідного Суботова на тачанці Іван Компанієць у сивій шапці з червоним шликом. Завиє вовком у холодноярській землянці Андрій Чорнота, навчаючи козаків нового сигналу-пароля. Прискочить випити за воскресіння звенигородський кошовий Семен Гризло. За чаркою він помириться зі своїм лісовим товаришем Іваном Лютим-Лютенком. А отаман Келеберда гарматною стрільбою з Нагірного узвозу сповістить про відновлення української влади у Вереміївці. Нестеренко-Орел поведе селян Компаніївки «доярмаркувати» у Єлисаветград. А Мамай-Щириця і Савченко-Нагірний — кожний зі свого берега — візьмуться, як і раніше, «регулювати» пароплавство на Дніпрі.
   Знову вступить до підпільної української організації «Холодний Яр» штабс-капітан російської армії Григорій Яковенко, щоб почати свій шлях до слави. Здійсниться мрія інженера-підпільника із Золотоноші Леоніда Мушкета, і він передасть свої унікальні винаходи українській владі.
   З Чорного лісу виїде Денис Гупало з братами. І знову люди дивуватимуться його довжелезному оселедцю. А у Мельниках з усіх кутків збігатимуться дівчата — бо ж Андрій Чорнота повернувся!
   Підніметься на Вовчий Шпиль, щоб роззирнутися на рідну Чигиринщину, отаман Юхим Ільченко.
   Напередодні нового бою дістане клаптик паперу отаман Чорний Ворон (Чорноусов) і нашкрябає олівцем біля вогнища:
   
    
     Чи не луче йти до гурту, та брати в руку зброю,
     Та вигнати оцих Кацапів геть з Неньки додому.
     Нехай ідуть у Кацапщину та там і воюють,
     А то прийшли до нас у хату та тут порядкують.
     Ану, брати, всі до зброї! Годі вам журиця
     Та станем за Україну з ворогами биця.
     Треба биця з ворогами, щоб добиця волі…
    
   
   Чи сподівався отаман, що його вірші будуть опубліковані в книзі, та ще й в Самостійній Україні? А це сталося…
   Ні, не спочили вони навіки. Вони живі. Недаремно ж у 1920-х по селах гомоніли люди, що не такі були отамани, щоб дати себе вбити…
   Люди не помилилися — он вже іржуть коні добродіїв з лісу. В гриви дівчата вже встигли заплести різнокольорові стрічки.
   Лунає й бадьора пісня припорошених пилом доріг степовиків отамана Блакитного.
   Що, може, хтось не чує?
   Хлопці з Криворіжжя, вклонившись Холодному Яру, йдуть у Мошни. А з куряви визирають усміхнені гайдамаки Чорного Ворона (Скляра).
   Чорний Ворон знає: цього разу на нараді в Мошнах він переконає товаришів йти на Київ…
   Майже століття забуття не перекреслило віри батьків-отаманів у свій народ. На обличчях вічних повстанців грає зухвала усмішка, а гострі очі звично шукають ворога. Бо що то за життя без ґерцю?!
   
  
  
   
    Заспів
    Відродження Вільного козацтва
   
   
   У свідомості сучасників вкоренилася думка про козаччину як про давно минулу сторінку української історії. Вона стала напівзабутим, напівстертим спогадом-примарою, який вже не збуджує українську кров, не кличе до боротьби за утвердження нашої нації. Козаччина для більшості, по суті, стала антикваріатом, який ми — свідомі своєї причетності до часів, коли наша козацька нація випромінювала потужну енергетику, — цінуємо, але лише як коштовний музейний експонат, придатний хіба для зберігання в архіві пам’яті. 
   Донедавна і я ставився до козаччини як до явища, що вичерпалося, до традиції, що перервалась, та щаслива невипадковість — зустріч із документальним романом Юрія Горліса-Горського «Холодний Яр» — спонукала мене зануритись у дослідження епохи Національної революції 1917–1920-х років, епохи, коли потужний вибух національних почуттів до того століттями приспаної «етнографічної маси» несподівано призвів до таїнства відродження українського народу і його передової, ударної сили — українського козацтва.
   Згадаймо, як оцінював український народ часів Національної революції Лейба Троцький, під керівництвом якого і здійснювалася інтервенція більшовицької Росії проти УНР: «У ньому (українському народі. — Ред.) прокинувся вільний дух запорозького козацтва і гайдамаків, який спав сотні років. Це страшний дух, що кипить, вирує, як сам грізний Дніпро на своїх порогах, і змушує українців творити дива хоробрості. Це той дух вольності, що давав українцям нелюдську силу впродовж сотень років воювати проти своїх гнобителів: поляків, росіян, татар і турків — та здобувати над ними блискучі перемоги».[1]
   Відродження козацтва 1917 року відбулося на найдзвінкішій ноті — бо за свою любов до Шевченкової України мільйони людей були готові проливати кров — і свою, і чужу. Якщо козаччина минулих століть, як правило, обмежувалася мріями про «права і вольності» (тобто автономію в межах тієї чи іншої держави), збільшення козацького реєстру і зарплатні, то Вільне козацтво чи не з початку виступало за Українську державу і порядок у ній, забезпечений не проханнями чи благаннями, а силою української зброї.
   Як це було?
   Вже за кілька днів після зречення царя Миколи II на Звенигородщині з сердець, переповнених любов’ю до Батьківщини, постали перші відділи Вільного козацтва.
   Почалося все у Гусаковому. Саме тут хлібороби дбайливо зберігали під стріхами прадідівські гайдамацькі дубові списи, щоб у слушний час витягти їх.
   І час настав. У березні 1917 року списа витягнув і колишній фельдфебель російської армії Грицько Іванченко. Напевно, вийняв він зі сховку й іншу зброю. Та взявся разом із господарем Никодимом Смоктієм, що жив неподалік, на кутку Галайки, організовувати односельчан.
   Козацький відділ зростав швидко. Першими зголосилися до Гусаківської сотні Гнат Карпенко, Євмен Орленко (згодом сотник), Мехтодь Русалівський-Грім (заспівувач), Ларіон Кордюк (сурмач), Павло Квашенко (писар), Максим Іванченко, Семен Іванченко, Іван Вдовиченко-Ремез, Софрон Рябенький-Мовчан, Іван Думанський, Максим Вдовиченко, Вівсей Рудченко (Рудниченко?), Улас Смоктій, Платон Соколенко, Тиміш Пономаренко, Дементій Лозовий, Спиридон Фартушний, Іван Лісовенко, Сидір Білобрух, Іван Рябенький, Максим Рябенький, Микита Рябенький із сином Самійлом, Охрім Заграничний із сином Василем, Филимон Оксененко, Петро Ткаченко-Залізняк, Стратін Хавалко, Ксенофонт Русалівський, колишні матроси броненосця «Потьомкін» Самійло Вусатий і Марко Монастирський.[2]
   Назвали вони себе вільними козаками, — мабуть, на противагу тим козачкам, що служили «царю-батюшкє». «А ми вільні! Ми — козаки!»
   Це була перша у новітній час бойова українська частина. Від неї і почалась Українська революція, відтак саме у Гусаковому відновлено перервану українську історію. Очолив першу сотню Вільного козацтва Грицько Іванченко.
   Сотня швидко зросла до 240 осіб. У Гусаковому та сусідніх селах забив гарячий пульс козацького життя. Невдовзі у волості створили курінь. Гусаківським курінним став Никодим Петрович Смоктій. Був він молодшим братом українського етнографа Андрія Смоктія, який публікував свої праці в «Киевской Старине». Андрій Смоктій написав і видав книжечки про Тараса Шевченка, Устима Кармалюка та оповідки з життя козаків, чумаків і селян.[3] Напевно, і молодшому братові оповідав не раз про гайдамаків, про козацьке минуле України. Може, якраз тоді й зародилася у Никодима мрія відродити козацтво.
   Юрій Тютюнник писав про нього: «Був то заможний господар, мав до двадцяти десятин власної землі. Мав тридцять п’ять років, (був) високий, чорнявий, лагідної натури… освіту одержав у Звенигородській двокласовій школі; багато читав; Смоктієві допомагали Ковтуненко та Пищаленко, люди з вищою освітою; обидва звенигородці. Всі вони у війську не перебували».[4]
   Гусаківці вирушили в агітаційний рейд по сусідніх селах. «Дехто у саморобному сідлі з дубовим списом. Інший з довгою шаблею, відібраною у поліцейського. Небагато з них мали бойову та мисливську зброю. У Розсоховатці, Новоселиці, містечку Катеринополі, в Степному, Юрківці, Багачівці, Козацькому, Княжій, Тарасівці, Кирилівці (Керелівці), Ґудзівці, місті Звенигородці, в Озірній та Вільхівці провели мітинги. Сотні селян там записувалися у Вільне козацтво».[5]
   У козацтво йшли насамперед, щоб оборонити села від російських дезертирів — утікачів із Південно-Західного фронту, які, прямуючи до Совдепії, грабували українське селянство. Козаки одразу ж заволоділи зброєю, що зберігалася на військових складах.
   Чисельність сотень залежала від кількості мешканців села. Найчисельнішою була Кирилівська сотня — до 1000 козаків. Горді земляки Тараса Шевченка стали в лави захисників Вітчизни одні з перших. Сотні однієї волості об’єднувались у курінь, курені, у свою чергу, складали кіш.
   Організаторами, а отже, й курінними стали: Кальниболотської (Катеринопільської) волості — Семен Гризло, Тарасівської — Ананій Шевченко, Лисянської — Сорока, Козацької — Шаповал, Пидинівської — Красюк, Вільховецької — Антін Шкільний. До Пидинівського куреня входили Моринська, Будинська та Пидинівська сотні. Моринська нараховувала понад 500 козаків. «У кожній сотні були сотник, хорунжий, писар, скарбник, санітар та бібліотекар із похідною книгозбірнею».[6]
   Вже у березні 1917-го у Звенигородці відбувся повітовий з’їзд Вільного козацтва. На ньому кошовим отаманом обрано народного вчителя Семена Гризла. Ухвалили і постанову, в якій зазначалося, що козацтво організовується «для оборони вольностей Українського Народу та охорони ладу». Окремим пунктом було вказано, що до козацтва не можна приймати «людей, ворожих до України» та покараних судом за кримінальні злочини.[7]
   Генерал-хорунжий Армії УНР Юрко Тютюнник, уродженець Звенигородщини, стверджував, що «вже тоді Вільне козацтво досить радикально підходило до питання українсько-російських взаємовідносин».[8] У той час як соціалістичні вожді Центральної Ради визнавали над собою юрисдикцію Петрограда, Вільне козацтво вважало Тимчасовий уряд Керенського урядом чужої держави і весь час робило натиск на органи влади в бік якнайрадикальніших рішень у національному питанні»,[9] — стверджував Тютюнник.
   Сотні творилися в Києві, Одесі, на Чернігівщині, Херсонщині, Катеринославщині, Полтавщині, Поділлі, Київщині, на Кубані… «Ідея організації Вільного козацтва з метою боротьби за нашу державність була найглибшою і найдоцільнішою… — писав підполковник Армії УНР Данило Лимаренко. — Тут була зачеплена чисто українська риса характеру і його підсвідома туга за славною давниною».[10]
   Рішучі настрої козаків можна було розгледіти під час Другого всеукраїнського з’їзду військових. Делегати від Вільного козацтва Звенигородщини — серед них і Семен Гризло — з’явилися на з’їзд у старокозацьких строях: жупанах, шапках зі шликами, з шаблюками, зрозуміло, з оселедцями. У виступі одного з них, курінного Шаповала, пролунали вікопомні слова про право сили і гаряче бажання творити власну державу, не озираючись на Москву. «Вільне Козацтво, — говорив він, — не просило дозволу (у Тимчасового уряду) організовуватися, він нам не потрібний… Ми тільки відберемо наше…»[11]
   «Масу з’їзду складали т. зв. «мартівські українці», — згадував делегат з’їзду Юрко Тютюнник. — Революція зірвала полуду з їхніх очей, і вони побачили всю кривду, яка творилася над ними як над українцями… Любов свою вони вже віддали Україні. Для Росії залишалася одна ненависть. Любов до України не була ніжною любов’ю дитини. О ні! То була гаряча, не знаюча компромісу любов… Та понад усім панувала ненависть до Росії. То була ненависть, що виникла наслідком до краю ображеного почуття власної гідності, ненависть наслідком образи найсвятіших, найідеальніших почувань масової душі… Революція зірвала тогу шляхетності з Росії, і замість ідеалу наші очі побачили потвору… Національна революція набирала титанічного розмаху. Вона зовсім не хотіла рахуватися з майбутньою долею Росії. «Мартівські українці» з посвятою і навіть із фанатизмом неофітів чекали моменту, коли можна буде увігнати ніж не «в спіну рєволюциї», а в серце Росії… Увігнати ніж в серце Росії негайно… таке було бажання. Хіба можна видобути з людської душі більшу ненависть? У стихійній ненависті до Росії була найбільша внутрішня сила нашої революції».[12]
   Не дивно, що Вільне козацтво Звенигородщини на чолі з кошовим Гризлом у липні 1917 року без зволікань відгукнулося на заклик полуботківців скинути владу російського Тимчасового уряду в Україні. Юрій Тютюнник назвав це «першим наступом (українського) села на Київ». Керував походом на столицю звенигородський кошовий Семен Гризло.[13]
   Рішучі і прагматичні кроки Вільного козацтва засвідчують, що вже влітку 1917 року воно піднеслося на державницький рівень мислення, чого не скажеш про керівників Центральної Ради, які навіть не прагнули вийти із зачарованого кола автономістських прагнень. «Провід Української визвольної революції не був революційним», — так окреслив проблему український старшина Яків Гальчевський. А Дмитро Донцов про керівників Центральної Ради висловився так: «Провід стримів рука в руку йти з Москвою, з «братньою демократією», цементувати імперію й боронити її від ворогів! (А) в масах спонтанно прокидався дух Полуботка й Мазепи…»
   Та, попри обережність і зрадливість верхів, рішучі національно-державницькі почуття українського народу оформлювались у мілітарні форми: 3–7 жовтня (за ст. ст.) 1917 року у Чигирині відбувся Перший з’їзд Вільного козацтва, який перетворився на потужну маніфестацію українських національних почуттів, у демонстрацію української сили. Згідно з дослідженням Ярослава Пеленського, 200 делегатів представляли 60 тисяч вільних козаків Київщини, Чернігівщини, Полтавщини, Катеринославщини, Херсонщини, Кубані.[14]
   На з’їзді у Чигирині військовим отаманом Вільного козацтва обрали генерал-лейтенанта Павла Скоропадського, а Полтавця-Остряницю — наказним отаманом. Не одразу, та все ж Скоропадський збагнув, що Вільне козацтво може «стати тим здоровим рухом, який врятує Україну».[15] На жаль, цього не розуміли керівники Центральної Ради. Вони не вірили в українську стихію, не відчували гостро «зв’язку з минулим, що є, — за визначенням Юрія Липи, — підставою віри в будучину і запорукою перемоги будівничих ідеалу національного». Володимир Винниченко і його однодумці не тільки не вірили в українську стихію, а й відверто побоювалися її. Озброєний український народ лякав їх. Тож Винниченко поспішив вжити заходів. На засіданні Генерального секретаріату 3 листопада 1917 року він поставив на розгляд Малої Ради перероблений ним статут Вільного козацтва, який після з’їзду в Чигирині йому передала для затвердження обрана там генеральна старшина. Володимир Винниченко вирішив скасувати обраний на з’їзді керівний орган — Генеральну раду. До того ж він увів параграф, згідно з яким у населеному пункті могла існувати лише одна сотня Українського вільного козацтва. І це порушення волевиявлення громадян називалося демократією…
   Всіляко гальмував ріст Вільного козацтва директор центральнорадівського департаменту Вільного козацтва пан Певний.[16] Очевидно, що не про оружну силу Української держави дбали урядовці Центральної Ради, а про збереження своєї влади хай навіть і в обеззброєній Україні. Та все ж «козацький рух ширився. Змагаючи зробитися національною фортецею, він починав вже набувати значіння державно-творчого чинника».[17]
   Вільнокозацький рух поширився і на Кубань. Делегат з’їзду у Чигирині Кіндрат Бардіж та два його сини (сотник Віанор і хорунжий Микола), виконуючи рішення з’їзду, сформували Гайдамацький і Чорноморський коші Вільного козацтва загальною чисельністю 5000 багнетів і шабель, які за їхнім задумом мали стати підмурівком збройних сил Кубані. Невдовзі козаки провели грандіозну операцію очищення Чорноморсько-Кубанської залізниці від більшовиків.[18]
   А бойове хрещення Вільного козацтва під проводом Павла Скоропадського відбулося вже наприкінці грудня 1917 року, коли декілька сотень зі Звенигородщини, Черкащини і Смілянщини прибули для підтримки фронту у район Шепетівки — Козятина — Вапнярки, щоб стримати Другий гвардійський корпус Євгенії Бош, який рвався з Південно-Західного фронту до Києва — столиці Української Народної Республіки… Павло Скоропадський у своїх «Спогадах» зазначав, що козаки в цих боях виявили себе добре.
   Але Центральна Рада не довіряла Вільному козацтву. Прем’єр Всеволод Голубович, незважаючи на безпосередню загрозу Києву з боку більшовицьких загонів, не дозволив прибути до Києва Звенигородському кошу, позбавивши таким чином столицю УНР захисту. Кіш мусив повертатися…
   У грудні 1917-го та січні 1918 року звенигородський кіш сягнув 20000 осіб. Така сила свідчила про загальноукраїнське піднесення і про організаторський хист кошового Семена Гризла.
   У другій половині лютого 1918 року його козаки примусили скласти зброю гарматні частини 2-го російського корпусу. Козацтво заволоділо великим військовим майном. Пізніше воно примусило демобілізуватися 6-й та 7-й драгунські полки російської кавалерійської бригади. Росіяни здали до 2000 коней, сідел і силу іншого майна та зброї.[19] А козаки смілянського полковника Якова Водяного роззброїли в с. Білозір’ї 2-й кавалерійський російський полк.
   «Особливо видатна операція Вільного Козацтва (була) проти 8-ї російської армії в районі станції Бобринська (нині станція імені Тараса Шевченка. — Ред.), — зазначав у своїй праці «Звенигородський Кіш Вільного Козацтва» Юрко Тютюнник. — Тут були скупчені ліпші курені Звенигородщини, Черкащини та Єлисаветщини. Кількість скупченого коло станції Бобринської козацтва перевищувала 8000. Звенигородців було 4620; вони прибули з власною артилерією і кавалерією. Бій тривав цілий день, при цьому обидві сторони зазнали значних втрат; він закінчився нічною атакою на росіян, по якій останні були розбиті й розбіглися в різних напрямках. Тут мало не був захоплений (у полон) командант російських військ на Україні Муравйов, який пробивався з Одеси на північ».[20]
   Згодом в інтерв’ю газеті «Известия ВЦК» Михайло Муравйов сказав: «Революційна російська армія пройшла Україну, змітаючи на своєму шляху все, що носило на собі ознаки буржуазно-шовіністичного сепаратизму. Одне наближення червоних військ примушувало повіти, а то й цілі губернії визнавати нашу владу. На Україні довелося натрапити на оригінальну організацію буржуазної самооборони. Особливо дався взнаки Звенигородський повіт, де український шовіністичний націоналізм збудував собі фортецю у формі так званого Вільного Козацтва. Ця організація не тільки не допустила нашої влади в повіт, а, навпаки, сама перейшла у наступ, чим зробила чималу шкоду нашим військам. Я дуже шкодую, що мені не довелося зруйнувати це гніздо, втопити в крові тих, що посміли підняти руку на Червону армію…»[21]
   Переконавшись, що Вільне козацтво є бастіоном Української держави та захисником Центральної Ради, Рада Народних Міністрів УНР 5 лютого 1918 року ухвалила рішення про переведення Українського вільного козацтва у статус козацького реєстрового війська. На це асигнували значну суму. То була велика подія!
   Коли згідно з Берестейським мирним договором в Україну прийшли німецькі війська, щоб вигнати більшовиків, козаки розпочали бойову співпрацю з німецькою армією у справі визволення від червоних окупантів. Українці билися проти більшовиків пліч-о-пліч із німецькими військами, вели партизанську боротьбу і провадили розвідку, допомагаючи українським частинам. Як, наприклад, це робили Ревучанський, Глодоський і Марківський курені Вільного козацтва, які разом із німцями 2 березня 1918 року звільнили станції Абадаш, Новоукраїнка і Ташлик.
   Побачивши, як стрімко більшовики відкочуються в Росію, Центральна Рада раптом дійшла висновку, що все ж таки краще спекатись Вільного козацтва… І 23 березня 1918 року вона ухвалила припинити його фінансування, а невикористані кошти передати в розпорядження Міністерства внутрішніх справ УНР на організацію народної міліції.
   «Тим часом козаки продовжували звільняти рідну землю від більшовиків. 3 квітня 1918 р. Катеринославський кіш під командою отамана Гаврила Горобця увійшов до визволеного Катеринослава, а за два дні виконувач обов’язків військового міністра Олександр Жуковський видав наказ № 145 про розформування і скасування Українського вільного козацтва, де було сказано: «Уперто і завзято весь час Вільне козацтво захищало Україну від численних її ворогів. Така непохитна боротьба та оборона України з боку Вільного козацтва яскраво показує, що і серед широких мас громадянства ще не загинули люди, в котрих можна знайти підпору». Далі йшов подиву гідний висновок: «Тепер настав час, коли Україна мусить перейти до будівництва міцної своєї держави і стати на певний твердий ґрунт, а козакам — перейти до своєї звичайної праці».[22]
   Де-юре діяльність Вільного козацтва на території УНР було припинено, сотні підлягали роззброєнню: боєприпаси і зброю необхідно було здати на військові склади. Однак козаки і не думали слухати Центральну Раду, тож сховали понад 20000 гвинтівок, десятки кулеметів та набої до них.
   Військовий отаман Вільного козацтва П. Скоропадський, який 29 квітня 1918 року усунув з політичної арени Центральну Раду, намагався оживити історичну традицію і взявся творити Українську Державу як державу козацьку. Насамперед він взяв на себе тяжку відповідальність абсолютної влади у дуже складний час. Таким чином він відновив традицію самодержавного Гетьманства, яку започаткував Богдан Хмельницький. Павло Скоропадський мав на меті відродити козацький стан як основу Української Держави, тому й 16 жовтня 1918 року проголосив Універсал про відновлення козацтва. Ось уривок із нього: «Я, Гетьман Всієї України та Військ Козацьких, Універсалом цим Нашим повідомляю всім тим, кому про це відати належить, а особливо Державний Сенат, Раду Міністрів і всі урядові інституції Держави Української, що визнав я за благо, для зміцнення сили Держави Української Нашої, відродити Козацтво по всіх місцях історичного існування в Україні, покладаючись в основі його відродження на ті козацько-лицарські традиції, які донесла нам історія наша з доби минулої боротьби Козацької України за свою долю… Вас же, козаки — нащадки славних лицарів-запорожців, Ми закликаємо з честю носити даровані Нами жупани і добре дбати про те, аби соромом і ганьбою не вкрити їх, і клейнодів козачих, і тих великих славних сторінок нашої історії, якими ми досі пишалися… Хай тіні великих предків наших дадуть всім нам міць і силу правдиво й чесно виконати те завдання, яке тепер стоїть перед Нами і Державою Українською. Гетьман Всієї України та Військ Козацьких Павло Скоропадський».[23]
   Та наміри гетьмана розбились об класову недовіру, точніше, ненависть збунтованої соціалістичної інтелігенції, а відтак і збільшовичених нею мас, для яких слово «пан» стало символом поневолення. А гетьман справді був паном, до того ж «царським генералом», що на той час звучало майже як смертний вирок. Окрім того, Павло Скоропадський був послідовним противником соціалізму і прибічником західноєвропейських цінностей: приватної власності на землю, вільної торгівлі тощо. Дискредитувати його в очах мас, уражених егалітаризмом, було неважко, що зрештою й зробили ображені діячі Українського національного союзу. За допомогою патріотично настроєних, але закутих у класову брехню соціалістичних догм і своєрідного центральнорадівського більшовизму українців і був скинутий «пан Гетьман». Як зазначив Лонгин Цегельський, «свої свого не познаша» і «божевільні, повалили Його».
   За невблаганною насмішкою долі участь у протигетьманському повстанні взяли й ті, хто все своє подальше життя присвятив боротьбі за Українську державу. Яку й допомогли зруйнувати. Згодом їх також наречуть «наймитами буржуазії», «панськими вислужниками», а Петлюру більшовицька пропаганда назве «новітнім гетьманом». Що, в принципі, й недалеко від істини, особливо коли Петлюра стане персоніфікувати собою Директорію.
   Справді, проти чого боролись, на те й напоролись… А в історії залишиться, що Гетьмана Української Держави, військового отамана Вільного козацтва скинули селянські ватаги, просякнуті ідеєю козацтва від серця до серця. Парадокси, парадокси…
   Митрополит УАПЦ Василь Липківський був категоричний в оцінці протигетьманського повстання: «То був найбільший злочин в нашій історії, і осуджую його безапеляційно». А підбив підсумок Павло Скоропадський: «Треба пам’ятати, що чужинці позбавляли нас волі у власній хаті тоді, коли ми самі втрачали свою внутрішню національну єдність та починали самопоборювання і самовирізування».[24]
   Які ж висновки?
   Перший — керівники Центральної Ради не роздивились у Лютневій революції початку революції української. Навіть коли національне пробудження вирвало з малоросійської летаргії мільйони селян і в їхніх серцях заклекотів гнів до імперської Росії, провідники Центральної Ради побачили в революції лише можливість здійснити програми своїх партій. А оскільки про державу українського народу в партійних програмах не йшлося (за винятком партій соціалістів-самостійників і хліборобів-демократів), то й за мету вона не ставилася. Не було в їхніх програмах і пункту про будівництво української армії…
   Слід нагадати, що центральнорадівські соціалісти вважали армію взагалі й українську зокрема перешкодою для досягнення справжньої свободи, тому й всіляко перешкоджали самостійникам, зокрема клубу імені гетьмана Павла Полуботка, творити українське військо. То чи мають рацію деякі дослідники, які головною причиною нашої поразки у Визвольній війні називають неготовність громадянства до проголошення української державності? Чи не забувають вони додати, що передусім до державного будівництва не була готова українська (насправді малоросійська) інтелігенція…
   На жаль, «Української держави ми не відбудовували під одним гаслом: «Незалежність і могутність української держави», як це було, наприклад, при відбудові польської чи чеської держав, а відбудовували її під різними революційними гаслами, які ставлено вище, чим існування Української держави».[25]
   Та боротьба тривала: у 1918-му і наступних роках козацтво влилося до Армії УНР, яка від початку була формацією козацькою. Назви військових одиниць говорять самі за себе: Запорозький корпус, Запорозька дивізія, Запорозький полк кінних гайдамаків ім. кошового отамана Костя Гордієнка, Гайдамацький кіш Слобідської України, полк чорношличників, Запорозька Січ Юхима Божка… Та головне — усвідомлення себе козаком, гордим нащадком славних прадідів великих. Обов’язок же перед Батьківщиною ставав культом епохи українського ренесансу, в основі якого лежало побожне ставлення до Тараса Шевченка, Богдана Хмельницького, Івана Мазепи, Івана Виговського, Івана Сірка, Костя Гордієнка. І до кобзарів, які навіювали ці образи. Виявилося, що історична пам’ять народу не перервалася, а отже, українці мали всі підстави повернутися з політичного забуття.
   Чимало організаторів Вільного козацтва очолили повстанські загони… Хіба дивуватися, що 14 березня 1921 року отаман 144-ї Надбужанської повстанської дивізії Іполит Хмара-Годзиківський у наказі № 8 висловив щиру подяку «панам козакам» за те, що чемно поводились із населенням м. Теплика і що «не було ніяких позорящих наше Вільне Козацтво випадків».[26] Цей документ засвідчив, що навіть 1921 року отаман Хмара вважав свою дивізію формацією Вільного козацтва.
   Хоч і «обставини для козацтва склались несприятливо — соціальні питання поділили сили Нації на кілька груп, — писав Іван Полтавець-Остряниця, — а все ж таки в кожній з них козацтво збройно відбувало службу та шукало можливостей і долі для своєї Батьківщини. Сотки, тисячі вояцьких та козацьких могил вкрили сьогодні Україну і свідчать, як Козацтво виконало постанову Всеукраїнського Козацького З’їзду в місті Чигирині».[27]
   У добу Національно-визвольної революції 1917 — 1920-х років українці остаточно сформувалися як політична нація. Пробудившись із летаргічного сну, ми вийшли — хай і на короткий час — на світову арену як повноцінна, неповторна, фізично могутня нація, яка гучно заявила про своє право жити державним життям. Усвідомивши себе українцями, ми зрозуміли, що за свободу треба боротися, проливати кров. «Я вважаю, — писав уже на еміграції Симон Петлюра, — що лише в процесі кривавої боротьби, шляхом великих жертв і «великої крові» наш народ може заслужити собі право на самостійне державне життя. Бо тільки кров, пролита в оборону великої ідеї, може зробити цю ідею рідною для народу, зрозумілою для нього, дорогою і святою… Він не заспокоїться доти, поки не побачить її реалізованою у великому чині і реальному факті».
   
  
  
   
    Вояцькі біографії
   
   
    
     1. Кубанський ватажок Холодного Яру Федір Уваров
    
    
    В Армії Української Народної Республіки та в повстанських загонах відбувало службу багато кубанців, деякі з них досягли досить високого становища. Зокрема, Віктор Павленко та Кость Смовський дослужилися до звання генерал-хорунжого Армії УНР. Федір Уваров відомий як військовий отаман Холодного Яру. Його державним ідеалом була незалежна Україна разом із Кубанню. За цю ідею він боровся, за неї він і загинув…
    В українську історію кубанець Уваров увірвався на своєму коні навесні 1919 року під час повстання, яке 7 травня Універсалом проголосив у Єлисаветграді (тепер Кіровоград) Головний отаман Херсонщини і Таврії Матвій Григор’єв.
    «Народе український! Народе змучений!.. — говорилося в Універсалі. — Тобі насильницьки нав’язують комуну, чрезвичайку й комісарів із Московської «обжорки»… Народе український! Бери владу в свої руки. Хай не буде диктатури ні окремої особи, ні партії… Геть політичних спекулянтів! Геть насильство справа, геть насильство зліва! Хай живе влада народу України!.. Борітеся — поборете!..»[28]
    Гаслами повстання стали: «Геть ЧК!» і «Вся влада Радам, але не партіям».
    Повстання Григор’єва розгорталося надзвичайно успішно: за кілька днів було звільнено Катеринослав, Черкаси, Миколаїв, Херсон, Кременчук, станцію Бобринську, Новомиргород, Долгинцеве… За наказом отамана Григор’єва у визволених містах скликалися з’їзди Рад, які своїми рішеннями утверджували нову владу.
    Успіхи отамана вражали: за кілька днів повстання охопило Херсонську, Катеринославську, Подільську, частини Київської та Полтавської губерній. За якийсь тиждень-півтора, окрім вже названих міст, повстанці звільнили Кривий Ріг, Олександрівськ, Олександрію, Чигирин, Цвіткове, Трепівку, Хирівку, Корсунь, Знам’янку, Помічну, П’ятихатки, Кобеляки, Нижньодніпровськ, Могилів, Шполу, Гайсин, Христинівку, Вінницю, Медвин, Золотоношу та сотні, а можливо, тисячі інших містечок і сіл.
    Комісар 2-ї совєтської армії Вишневецький у травні 1919 року зазначав, що населення ставиться зі співчуттям до повстанців. «Селяни забезпечували Григор’єва продовольством і добровільно приносили йому тисячі пудів хліба, — писав комісар. — Бажаючих вступити в лави війська Григор’єва було стільки, що у нього не вистачало зброї. Села зустрічали (червоні) загони рушничним і кулеметним вогнем… Головний лозунг Григор’єва — геть ЧК — зустрічає відгук… по всій території України. Красна армія… безперечно приєднується до цього гасла».[29]
    У повстанні відіграв значну роль і григор’євський командир, колишній осавул Кубанського війська Федір Уваров. Його частина визволила від більшовицької влади кілька міст і станцій… Відділ колишнього штабс-ротмістра царської армії Уварова нараховував до тисячі чоловік. До нього козаки йшли з охотою, адже кубанець був надзвичайно відважний і розумний командир.
    8 травня 1919 року він видав відозву до червоноармійців і селян, у якій з’ясовував свої політичні настрої. Уваров стверджував, що разом з отаманом Григор’євим є противником комуни, але вони не йшли і не йдуть проти радянської влади. «Все, що вам говорять комуністи… про отаманів партизанських загонів, — брехня, яку поширюють зі злими намірами… Отаман Григор’єв — не «Пан Гетьман», його помічники — не «Гетьманські міністри», а люди, які щиро люблять свій народ і бажають тільки хорошого людського незалежного життя… Нам не потрібні люди, які прагнуть влади заради власної вигоди, нехай своєю країною управляє сам народ через виборних, чесних громадян, яким дорога батьківщина і спокій народу. Ось чого хочуть григор’євські загони».[30]
    Відділ особливого призначення Уварова посувався залізницею Знам’янка — Цвіткове. Зайнявши Бобринську, він розпочав наступ на Черкаси, відбираючи у більшовиків станцію за станцією. 15 травня спочатку панцирний потяг Уварова, а потім і весь відділ повели наступ на Черкаси. Повітове місто боронили 1-й і 2-й совєтські полки і 1-й комуністичний батальйон.
    Близько 200 шабель добірної кінноти хороброго кубанця, обійшовши глибоким маневром червоних, несподівано увірвалися до Черкас. У місті піднялася страшна паніка… З представників окупаційної влади мало кому вдалося втекти. 1-й комуністичний батальйон кинувся тікати до лісу. Та не добіг — уварівська кіннота вирубала його майже вщент. 1-й совєтський полк, який відступав до мостів, теж було розбито. А 2-й полк, сформований із насильно мобілізованих українських селян, частково розбігся, а частково приєднався до повстанців.[31]
    А ось як описував цей день комісар 2-ї бригади Дніпровської військової флотилії Грибан: «…Чрезвычайка, военком и исполком спешно эвакуировались. В городе большое волнение. Наши части в панике стали бежать на окраину города к стратегическому и железнодорожному мостам. Незначительные части григорьевцев, отрезав левый фланг наших частей, произвели страшную панику в городе. С левого фланга убежали только кавалерия и часть пехоты, правый же фланг выкинул белый флаг и сдался целиком… По стратегическому мосту в карьер мчится кавалерия и бежит пехота, не оказывая никакого сопротивления. По железнодорожному мосту сначала бегали люди, а потом полным ходом прошли три наших броневых поезда, тоже без сопротивления… С наступлением темноты наши суда вынуждены были отойти…»[32]
    Захопивши місто, отаман Уваров утримував його близько тижня. «За цей час до його відділу прилучилося багато шкільної молоді і місцевого населення, — згадував начальник кулеметної чоти повстанського загону Сергій Полікша. — Відділ збільшився до півтори тисячі чоловік, мав 24 кулемети і декілька гармат на потягах».[33]
    За цей час червоні, підтягнувши сили, декілька разів намагалися наступати на Черкаси з лівого берега Дніпра, але їхні атаки відбивали. З уварівців особливою відвагою відзначилася група моряків-чорноморців, які з кулеметами боронили міст через Дніпро. Коли повстанці стали відходити в напрямку Бобринської, моряки залишилися стримувати ворога. Всі вони загинули…
    Діставшись бронепотягом до станції Білозір’я, Уваров довідався, що далі залізнична лінія захоплена більшовиками. Тоді він наказав залишити потяги, попсувавши гармати. Взявши на підводи кулемети, отаман повів козаків на Чигирин. По дорозі їх наздогнав невеликий Смілянський кінний повстанський загін під командою сотника Ліхарева. Цей відділ як окрему сотню прилучили до кінноти Уварова.
    До Чигирина підійшли непомітно з боку Піщаних кучугурів, що за Тясмином. Стрімкою атакою кінноти захопили міст і зненацька увірвалися до колишньої гетьманської столиці. В місті в той час стояв червоний Чигиринський полк під командою Свирида Коцура. Коцурівці не встигли приготуватися до бою і залишили місто.
    У Чигирині відділ Уварова стояв два тижні. Населення міста, де було багато свідомої української інтелігенції, ставилося до повстанців прихильно. І не дивно — адже в Чигирині запанував зразковий порядок. До слова сказати, за наказом Уварова було розстріляно двох повстанців, яких піймали на грабунку.
    Відділ кубанця виглядав як регулярна частина, козацтво відзначалося дисципліною. Цікава деталь: всі кулеметники загону були одягнуті в німецькі сталеві шоломи.
    Вечорами в Чигирині грав духовий оркестр повстанців, сформований із добровольців-студентів черкаської гімназії.
    Коли більшовики підтягнули до Чигирина сили, Уваров вирішив відвести свій відділ в околиці Холодного Яру, де безроздільно панував отаман Василь Чучупак. Дійшли до Медведівки. «Пересуватись далі не можна було, не порозумівшись із місцевою повстанською владою, — згадував учасник подій Сергій Полікша. — В Медведівці зібралась нарада, на яку приїхали представники Холодного Яру з отаманом (Василем) Чучупакою. Спочатку виникла суперечка, бо ні один з отаманів не хотів признати іншого старшим».[34]
    Постійний відділ Василя Чучупака був менший: близько 400 козаків, але він та його брати мали величезний авторитет серед місцевого населення, «яке майже все було озброєне і добре зорганізоване».[35] Тож для Василя Чучупака не становило проблем у будь-який момент різко збільшити чисельність полку гайдамаків Холодного Яру. Та він мав лише чин прапорщика (за іншими даними — поручника), а Уваров був штабс-ротмістром царської армії.
    Нарешті знайшли компроміс: Федір Уваров став військовим отаманом Холодного Яру — йому підпорядкувався й постійний холодноярський загін, а Василь Чучупак залишився отаманом місцевості з правом вирішального голосу «в справах боротьби». На нього покладалася і мобілізація місцевого населення — в разі потреби.[36]
    «Ідейного розходження між обома отаманами не було, — свідчив Сергій Полікша, — бо Чучупак боровся за незалежність України, а Уваров, хоч і не зовсім чисто балакав по-українськи, ставив за ціль боротьби незалежну українську державу вкупі з Кубанню».[37]
    Відділ Уварова перейшов до Мотриного монастиря в Холодному Яру. Для полегшення постачання частину козаків було розташовано в Мельниках і Медведівці. Дві сотні піхоти і кулеметна чота Сергія Полікши розмістилися в Головківці. «Мушу зазначити, — писав пізніше він, — що такого приятного і турботливого відношення населення, як в районі Холодного Яру, я ні до того часу, ні опісля не зустрічав. На Зелені свята школу, в якій я стояв із кулеметниками, буквально заатакували жінки і дівчата, які понаносили і печеного і вареного — найкращого, що було в них самих. Козаків, частуючи, три дні перетягали з хати до хати».[38]
    Незабаром відділ Уварова бився за села Стару і Нову Осоту. Після впертої бійки москалів відігнали до Олександрівки, де вони сховалися під прикриття бронепотягів. У цьому бою загинув заступник отамана Уварова. На жаль, прізвище його не збереглося. Відомо лише, що він був галичанином.
    На нараді штабу, в якій взяли участь представники уряду УНР, постановили, що Уваров зі своїм відділом спробує пробитися через кордон червоних частин, які оточили Холодний Яр, і піде на з’єднання з отаманом Юрком Тютюнником, а Василь Чучупак залишиться боронити місцевість.
    З Уваровим виступило близько двохсот кінних і чотириста піших козаків. Треба було перейти контрольовану більшовиками залізницю. Тому наступного дня удосвіта відділ розпочав наступ на станцію Райгород. Але сили червоних виявилися більшими, ніж сподівався отаман, до того ж 5-й і 6-й совєтські полки зайняли вигідну позицію вздовж залізничного тору. Їх прикривали гарматним вогнем два панцирних потяги.
    Бій почався на світанку і не вгавав до полудня. Перемога вже посміхалася повстанцям. Уваров на чолі кінноти атакував на правому крилі панцирники. Побоюючись, що кавалерія зірве позаду них колію, бронепотяги почали втікати, а повстанська кіннота, несподівано з’явившись позаду ворожої піхоти, наробила страшенної паніки. А піші козаки Уварова вже наблизилися до станції. Здавалось, перемога буде за нами. Та з боку Бобринської несподівано вигулькнуло три сотні червоної кінноти… Вони й вирішили долю бою: ворожі панцирники, побачивши, що ситуація змінилася, перейшли в контрнаступ і накрили гарматним та кулеметним вогнем повстанців.
    Відділ кубанця виявився розірваним: піхота і кіннота опинилися по різні боки залізниці. Сильний вогонь не дав можливості кінному відділові Уварова допомогти своїй піхоті. Повстанська кіннота все ж вирвалася з оточення, а піші частини, вистрілявши набої, змушені були скласти зброю…
    Розстрілявши кільканадцять повстанців, напевно старшин, москалі решту полонених завантажили у вагони і відправили до Києва. Серед них виявився і командир кулеметної чоти повстанців Сергій Полікша. Вже у Києві, перебуваючи в таборі, він чув, що боротьба в Холодному Яру продовжується і «що Уваров знову оперує там зі своїм загоном». Втікши з полону і потрапивши на рідну Черкащину, Полікша довідався, що Уваров надзвичайно сміливим наскоком, з однією тільки кіннотою, ще раз зайняв Черкаси. Чув він, що невдовзі після визволення Черкас кубанець загинув у бою проти більшовиків неподалік Знам’янки. А ось селянин із с. Худоліївка Чигиринського повіту Данило Удовицький стверджував, що Уваров загинув у с. Раківці. Отаман нібито з кількома козаками приїхав поквитатися зі зрадником, колишнім бійцем їхнього загону Калеником Олексійовичем Герасименком. Але пістолет Уварова дав осічку, і Каленик, скориставшись цим, застрелив отамана з рушниці.[39]
    На жаль, інших джерел про кубанця Уварова віднайти поки що не вдалося. Тим ціннішими виглядають спогади Сергія Полікші, який зберіг для наступних поколінь пам’ять про відчайдушного кубанського осавула, талановитого повстанського ватажка Уварова, що став для нас уособленням мрії про Соборну Україну.
    
   
   
    
     2. Холодноярський сотник Іван Компанієць[40]
    
    
    Іван Маркурович Компанієць народився в с. Суботові Чигиринського повіту Київської губернії у 1890-х роках. У селянській сім’ї, крім нього, було ще троє дітей: старші брати Степан і Харитин та молодша сестра Федора. Долі їхні склались по-різному. Степан працював у волосній управі с. Суботова, потім — у Крилівському лісництві, неподалік м. Кременчука. Харитина — конокрада і вбивцю — у 1920-х роках селяни скарали на смерть самосудом, впіймавши на місці злочину. Сестра Федора (1904 р. н.) дожила до наших днів.
    Про дитячі та юнацькі роки Івана Компанійця інформація вкрай скупа. Відомо, що, закінчивши п’ятикласну суботівську школу, він деякий час у ній викладав. Потім поїхав до Новоросійська на заробітки. До рідних країв Іван Компанієць повернувся 1918 року, маючи вже військовий досвід (побував «у гайдамаках у Петлюри»).[41]
    У 1919–1920 рр. у Суботові безроздільно панував Свирид Коцур, керівник «Чигиринської республіки», який вів збройну боротьбу проти всіх, хто не поділяв його поглядів. За своє бурхливе життя проти кого тільки він не боровся — дісталося і гетьманцям, і Директорії, денікінцям і червоним. Бився й проти холодноярців.
    Стосунки з односельцем і далеким родичем Свиридом Коцуром у Івана Компанійця не склалися з самого початку. Під час суперечок справа доходила і до зброї.[42] Коцурівці довго полювали за Іваном. «Прискочить, було, з товаришем чи сам із Холодного Яру вночі, — згадувала Федора, — і говорить, щоб вікна позавішувала, бо стрельнути можуть. Звали один одного не «товариш», а «добродій» чи «пан». Чула, як товариш звав Івана: «Пане сотнику!»[43]
    У словесному портреті сотника розбіжностей немає: жінки, які становили переважну більшість опитаних, насамперед відзначали, що Іван був гарний на вроду. Маємо підтвердження цього й у книзі Юрія Горліса-Горського, осавула штабу полку гайдамаків Холодного Яру. «Розмовляючи з ним, — писав Юрій Горліс-Горський, — я не міг відірвати очей від його обличчя. Було воно класично гарне: чисті риси, густі, як намальовані, брови, палкі чорні очі — ласкаві та смілі, гарно розрізані свіжі уста. Коли усміхався, здавалося, що це усміхається вродлива жінка, що для жарту приліпила собі маленькі чорні вуса».[44] Довершила образ Івана Компанійця сестра Федора: «Був одягнутий, аж страшно дивитись: шапка — сива, шлик — червоний, чемерка — чорна, обкладена сивим, пояс — червоний, штани — червоні, як козацькі, широкі, чоботи — лаковані».[45] А пояс зав’язаний «по-козацьки».[46] Це чітко видно на фотографії.
    Батько, боячись за життя сина, час од часу прохав його облишити небезпечну справу, на що Іван відповідав: «Як сволоч уб’є, то не візьмете мене в Суботів. А як взнають добродії, то поховають в Холодному Яру. Не хочу, щоб на мою могилу тут срали».[47]
    Іван Компанієць мав великий успіх у жіноцтва. Як із гумором казав Юрій Горліс-Горський, жінки «бігали до монастиря молитися до його чорних брів».[48] Власне, через жінку, «вдовичку» з с. Адамівки, що лежало на березі Дніпра по той бік дороги Черкаси — Чигирин, Іван і загинув. Десь у середині лютого 1920 року він поїхав до неї на побачення. Вже на зворотній дорозі потрапив у засідку коцурівців. Люди говорили, що, якби не осічка, залишився б Іван живий. Його роздягнули до підштаників, «персні познімали зі шкурою».[49]
    Сотник Андрій Чорнота, побратим Компанійця, був просто розлючений, що Іван загинув «ні за цапову душу» — «із-за якоїсь задрипаної спіднички». «Думаєш, — говорив Чорнота Залізняку (Юрію Городянину-Лісовському), — багато Україна таких Компанійців має? Яке він мав право так безкорисно загинути?»[50]
    Похорон був величним і надзвичайно велелюдним.
    Відспівали Івана у Покровській церкві с. Мельників. Потім на руках віднесли до Мотронинського монастиря, на цвинтарі якого його і поховали.
    Люди хотіли помститися коцурівцям за вбивство Компанійця.
    — На Чигирин! Доки терпіти?! Смерть коцурівцям! — кричали вони.
    «Отаман став на лаву біля могили і підняв руку з рушницею. Люди стихли.
    — Брати-громадяне! Ворог вирвав із наших лав одного з найкращих борців, але не піддавайтеся справедливій жадобі помсти! Хай пам’ять про Івана Компанійця вічно живе в наших серцях. Залишимо мертвого мертвим, а живе діло — для живих! Скільки разів терпіла Україна поразку і страшну руїну через те, що сини її билися між собою в час, коли на неї насувався ворог ззовні! Про це стара гетьманська столиця, на яку ви збираєтеся, могла б найбільше оповісти… Тепер на Україну насунувся страшний ворог, який руйнує і обдирає наш край, безправно вбиває тисячі й тисячі наших людей… Але з очей селян спадає полуда і Україна буде боротися, щоб повернути те, що так нерозумно віддала. Ми зможемо перемогти тільки єдністю, дружним ударом на ворога! А коцурівщина сама загине, бо вона не має під собою ґрунту! Селяни Суботова чи Стецівки підуть разом із нами, коли вийдуть з-під впливу купи авантюрників, коли побачать, що це єдиний шлях до рятунку. Не з ними, засліпленими, нам боротися, щоб тішити цим ворога! Розходьтеся спокійно по домах! Готуйте і бережіть зброю! Будьте готові кожної хвилини стати під чорний прапор[51] Холодного Яру на захист своїх прав і України! Мусимо вернути їй радість і славу!
    Зірвалося і довго не змовкало могутнє «Слава!». Коли люди вже замовкли, той гук ще деякий час повторювали яри…»[52]
    Поки існував монастир, за могилою доглядала черниця — двоюрідна сестра Івана. Пізніше, за наказом місцевої влади, могилу розгорнули.
    Місце поховання сотника Компанійця відоме, але досі ніхто не відновив його могили…
    
   
   
    
     3. Брати Чучупаки
    
    
    «Поряд із річищем, по якому біжать весняні та дощові води з Чучупаківського яру, до революції були двори трьох братів — синів старого Григорія Чучупаки: Юхима, Степана і Олександра. Хати тулилися одна до одної: економили землю. Григорій мав 6 десятин землі, і при одруженні кожен син одержав по дві десятини.
    Степан, гарний на вроду, одружився на дочці грушківського дяка Сидора Лівицького Оксані. Першою в них народилася Варя (рано померла). А потім п’ятеро синів — Петро, Орест (загинув на Першій світовій), Василь, Олекса і Дем’ян».[53] У Юхима Григоровича теж було шестеро дітей — Автоном, Мотря, Михайло, Семен, Ганна і Гнат. Олександр Григорович також пустив у світ шістьох Чучупаків — Павла, Ганну, Палажку, Антипа, Федора, Грицька.[54]
    Хоча Степан та Оксана Чучупаки були неписьменними, а все ж про освіту синів подбали. Старший, Петро, закінчив чотирирічну церковнопарафіяльну школу, потім Головківську двокласну вчительську школу, після чого вчителював у с. Вербівці. Тут організував хор і драматичний гурток. Навчання успішно продовжив у Київській консерваторії, набувши фаху вчителя співів. Працював наглядачем 3-го Київського двокласного училища та Київського міського училища № 11. Був знайомий із Миколою Лисенком. Довгий час у родині Чучупаків зберігалася вітальна листівка славетного композитора до молодого педагога.
    Петро допоміг і своїм братам — Василю та Олексі — здобути освіту. Василь Чучупак учителював у с. Тимошівці, а Олекса в с. Рацевому на Чигиринщині. Коли розпочалася Світова війна, першим мобілізували Ореста: згідно із законами Російської імперії вчителі Петро, Василь й Олекса Чучупаки мали право на відстрочку. Орест загинув за чужі інтереси 1915 року під Краковом.
    Врешті прийшла мобілізаційна повістка й до інших братів Чучупаків. Петро і Василь закінчили військові школи. Першого направили на Румунський фронт, а другого — до Білорусії. Олекса ж служив у Петрограді, де і взяв участь у Лютневій революції. Усі вони повернулися з війни: Петро і Василь прапорщиками, а Олекса — рядовим. І знову взялися вчителювати… Петро — в Києві, де в нього 1915 року народилася дочка Ліда, Василь — у с. Пляківці, а Олекса — в Мельниках. Батькам на господарстві допомагав Дем’ян, наймолодший їхній син, 1902 року народження.
    Перший збройний відділ — для охорони скарбів Мотриного монастиря та Мельників — на прохання ігумені сформував Олекса Чучупак. Нараховував він 22 особи. Цей загін і став першою клітиною новітньої організації гайдамаків Холодного Яру.
    Вступним акордом можна вважати бойову акцію у Зам’ятниці: козаки наскочили тут на економію пана Ярузальського, до якої німці звозили реквізовані у селян зерно, худобу, полотно та інші цінності. Полонивши небажаних гостей, хлопці роздали відібрані в селян харчі та худобу. А бранців зачинили у підвалах Мотриного монастиря. Але невдовзі зі Старої Осоти підійшла німецька частина з гарматами і кулеметами і змусила капітулювати відділ самооборони, а потім розформувала його.
    Після цієї поразки мельничани звернулися до Василя Чучупака, щоб він став їхнім отаманом. Той мусив погодитися, бо часи надходили грізні й кликали всіх, хто не хоче нового поневолення, до зброї.
    Василь і Петро організували спочатку свою велику родину — дядьків, братів (у тому числі й двоюрідних і троюрідних), небожів, кумів, сватів і, звісно, друзів. За Чучупаками та їхніми найближчими пішли й інші — односельчани з Мельників, сусіди з Головківки, Медведівки, Зам’ятниці, Грушківки, Жаботина, Матвіївки та інших холодноярських сіл. Невдовзі відділ самооборони Василя Чучупака переріс у полк гайдамаків Холодного Яру.
    Серед місцевого населення, яке майже все було озброєне, Василь Чучупак мав надзвичайний авторитет. Доброю репутацією міг похвалитися і його старший брат Петро, учитель музики, який, повернувшись із Києва, очолив штаб полку гайдамаків. Разом із ним приїхала в Мельники дружина Ганна з дочкою Лідою. Саме Ганні доручили вишити прапор Холодного Яру, саме вона переховувала його в тяжкі для повстанців хвилини…
    Червоне командування загравало з Чучупаком, пропонувало йому влитися до Красної армії, але Василь відмовився. Більше того, не допускав червоні частини в серце Холодного Яру, а коли збільшовичений полк під командуванням Хименка наприкінці січня 1919 року повстав проти Центральної Ради, курінь Холодного Яру взяв участь у придушенні виступу. Успішні для холодноярців бої відбулися і наступного місяця.
    На початку березня курінь Холодного Яру увійшов до 3-го Гайдамацького полку Армії УНР під командуванням Омеляна Волоха і отримав назву 4-го куреня… А Василь із рештою козаків 10 квітня «підняв повстання проти комуни та Совітської влади за самостійність».[55]
    До «Холодноярської держави» входили Мельники, Головківка, Грушківка, Лубенці, Жаботин, Плескачівка, Чубіївка, Деменці, Зам’ятниця, Медведівка, Івківці, Матвіївка, Худоліївка, Трушівці, Чорнявка, Полуднівка, Янівка, Сагунівка, Топилівка, Шабельники, Тіньки, Бужин, Боровиця та низка сіл за залізницею. «Столицею» були Мельники, «резиденцією» отамана — Мотрин монастир, на найвищій дзвіниці якого чатував черговий і в разі небезпеки бив у дзвони. За їхніми звуками селяни довідувалися, з якого боку і хто насувається — піхота чи кавалерія, з артилерією чи без неї. Довідувались і про приблизну чисельність ворога.
    Холодноярські села ділилися на дієву і резервну сотні, які збиралися на дзвін Мотриного монастиря: два удари підряд — на збірку викликалася дієва сотня, три удари — обидві сотні.
    Тричі сколихнув округу Мотрин дзвін на початку літа 1919-го, закликаючи підтримати повстання отамана Матвія Григор’єва проти московської комуни і ЧК.
    «Брати селяни і козаки! — говорилося у зверненні інформаційного бюро штабу загону Холодного Яру від 4 червня 1919 року. — Настав час всім кращим синам України, синам волі… взятися за зброю… Не на грабунки, не на вбивства мирного населення лунає цей заклик, ні, він закликає до боротьби, до самої рішучої боротьби з насильством і неправдою, з якими прийшли до нас комуністи, які самі робити не хотіли, а прийшли до нас, аби жити нашим трудом…
    Вже всі побачили, хто такі комуністи. Це людарі, дармоїди, лидацюги, грабіжники, душогуби-розбійники. Отже, брати-козаки, селяни, робітники, — всі до їднання, до зброї, до тісної організації.
    Хай же справдяться слова нашого незабутнього борця за волю, мученика і пророка Тараса Григоровича Шевченка, який сказав, «що ще дихне огнем пикучим всім ворогам Холодний Яр». Отже, хто любить спокій, хто любить волю, хто любить свій рідний край, хай зараз же іде козаком до Холодного Яру… Хто має зброю, забирай її з собою, хто ж такої не має, але почуває себе здатним до козацтва, хай іде до нас. Гуртом скоріше здобудемо зброю… Всі як один до Холодного Яру. Всі за зброю…»[56]
    Повстання літа 1919 року було грандіозне: комуна тріщала, горіла і тікала з нашої землі. Але на звільнений від московської комуни край насувалася Добровольча армія генерала Денікіна. Полк гайдамаків Холодного Яру під командуванням Василя і Петра Чучупаків успішно воював і проти білогвардійців, зокрема на початку січня 1920 року холодноярці брали участь у вигнанні їх із Черкас. Цінним є визнання більшовицького історика Кіна, який зазначав, що в районі Холодного Яру, де оперував отаман Чучупак, жодної денікінської влади не було.
    Слід зауважити, що частина повстанців боролася проти чужинців під радянськими гаслами, інколи й під червоними прапорами. І в цьому нічого страшного нема, адже Ради самі по собі не страшні. Суть у тому, хто керуватиме ними.
    Історичний факт: 1919 року частина українських отаманів стала на «радянську платформу». І це росіяни поклали в основу міфу про хліб і сіль, з якими зустрічали українські селяни більшовиків. Але московські історики «забували» додати, що чи не всі оці «радянські» отамани стояли «на ґрунті самостійності УНР».
    Повстанці визнавали «радянську владу», «поскільки вона буде в контакті» з ними.[57] Типовим документом, який з’ясовує ставлення повстанців до «влади Рад», є протокол зборів Деревенецької волості, що на Черкащині. У ньому є вимоги усунення з державних посад євреїв, створення адміністрації виключно з українців, формування української — національної за складом — армії, а також рішуче заперечення комуни.[58] Як бачимо, українські селяни розуміли гасло «Вся влада Радам!» як «Вся влада українцям!»
    Не дивно, що після вигнання денікінців з України військовий міністр Росії Троцький взяв курс на ліквідацію «українського професійного повстанства». Він вважав, що «необхідно роззброїти всіх повстанців, щоб вони знову не повернули зброю проти нас», а невдовзі розстріляти їх («совєтська влада поступово розстріляє всіх петлюрівців, махновців і повстанців, тому що це шкідливий елемент»).[59]
    Але Чигиринський повіт був територією, де військові операції червоних не давали суттєвого результату. Це визнавали і самі більшовики. Ось свідчення більшовицького начдива-2 Лєнговського: «За останні дні з’ясувалося, що бойові дії проти повстанців у районі Звенигородського, Чигиринського, Таращанського, Канівського, Уманського повітів марні, якщо кожного разу після того, як (червоні) війська очистять місцевість від бандитів, не буде очищена місцева влада… Є деякі волості, де війська вже по 4–5 разів розбивали загони бандитів, завдавали їм страшних втрат, але після відходу військ в інші райони бандити потрохи знову збираються…»[60]
    У лютому 1920 року Армія УНР прийшла на Чигиринщину. Це було велике свято єднання двох українських збройних сил. 12 лютого в Медведівці командарм Михайло Омелянович-Павленко скликав командирів і начальників штабів дивізій, що брали участь у Зимовому поході. На нараді були присутні такі видатні українські воєначальники, як Юрко Тютюнник, Олександр Загродський, Андрій Гулий-Гуленко. Запросили і Василя з Петром…
    Разом із холодноярцями лицарі Зимового походу відправили в Мотриному монастирі «хвалебний Богові молебень за щасливий похід у центр України» та панахиду за загиблими і померлими старшинами й козаками.
    У своїх спогадах командарм Зимового походу Михайло Омелянович-Павленко дав таку оцінку Холодному Яру і його оборонцям: «…Тут усе сприяло розвиткові в людності вільного національного руху: тут ще добре жили минувшина і спогади про Козаччину, святі пам’ятники — Чигирин і Суботів, монастирі — Онуфріївський та Мотронівський, де колись святилися гайдамацькі ножі, Канівська могила… нарешті, сама природа — Дніпро, балки, кручі й великі… ліси — все це сприяло вихованню національної свідомості та вільного козацького духу. Холодноярці… дали немало правдивих лицарів для українського війська; побачивши розпад-розруху в державному будуванні, вони зуміли створити в себе на диво стійку військову організацію, подібну до часів старої Козаччини».[61]
    «Зуміли створити… на диво стійку військову організацію…» — це оцінка командувача Армії УНР. І сказано це про повстанську організацію в зимовий період — несприятливий час для розвитку повстанства. А створили її брати Чучупаки…
    Коли частини Армії УНР, виспівуючи про славу Наливайка, Сагайдачного, Дорошенка та Гайдамаччину, рушили з Холодного Яру на південь, Василь Чучупак почав підготовку до повстання проти червоних. Настрій холодноярців був чудовий: вони зустрілися з українською армією, наочно переконалися, що боротьба за Україну продовжується не тільки в Холодному Яру та його околицях. Піднесення спричиняло й стрімке наближення весни…
    Та повстанська весна 1920-го почалася з трагедії… 12 квітня під час бою на хуторі Кресельці, що при мельничанській дорозі до Мотриного монастиря, потрапивши в оточення, застрелився Василь Чучупак. Озвірілі більшовики, дико радіючи своєму успіху, били вже мертвого отамана — ногами, кольбами рушниць, лаялися гидкою московською лайкою.
    Прив’язавши небіжчика ногами до коня, притягли в Мельники. Вже у дворі здерли одяг і кинули в сіни:
    — Палучайтє сваєво бандіта!
    Петро Чучупак у цей час лежав на тачанці, обкручений дротом.
    — Не журіться, — гукнув до батьків, — вмираємо за Україну з чистим сумлінням… Не кажіть поки що нічого дочці…[62]
    Та де там! Прибігла дружина Ганна з Лідою… А більшовики — навмисно:
    — Палюбуйтєсь, палюбуйтєсь… Сєйчас за сєлом расстрєляєм!
    Ганна — в крик, а п’ятирічна Ліда, вхопившись за шинель червоного командира, затупотіла ніжками: «Не дам батька!» Кацап’юга, відіпхнувши її ногою, наказав:
    — Заґаняйтє всєх в сєрєдіну і зажиґайтє дом…
    Ледь не подушилися від диму, поки люди випустили…
    Поховали Василя на цвинтарі, на самій горі. «Ховали ввечері без пострілів, без пісень, без промов. Понуро мовчала озброєна юрба, і в тій мовчанці відчувалася велична грізна обітниця помсти»,[63] — згадував Юрій Горліс-Горський у своєму історичному романі «Холодний Яр».
    За кілька днів у ЧК розстріляли Петра… Попри смерть отамана та начальника штабу, Холодноярська організація не розсипалася. Більше того, 1920 рік став періодом розквіту повстанського руху на Чигиринщині, а полк гайдамаків Холодного Яру розгорнувся в бригаду. Все це підкреслює видатні організаторські здібності Василя і Петра, які творили військово-політичну формацію навколо національно-визвольної ідеї, а не своїх осіб. Отамани загинули, але не загинула ідея… Довкруги неї й об’єднувалися все нові й нові козаки. Продовжували боротьбу рідні брати Василя і Петра — Олекса та Дем’ян, двоюрідний брат Семен Чучупак — член Холодноярського повстанського комітету.
    Зовсім інакше склалося в сусідній Чигиринській «республіці». Після вбивства її отамана Свирида Коцура, що пережив Василя Чучупака лише на два дні, коцурівська організація миттєво розпалася, — хоч залишалося ще багато братів Свирида. Національно свідома частина Чигиринської «республіки» на чолі з Юхимом Ільченком приєдналася до холодноярців…
    Завдяки Юрію Горлісу-Горському слава про братів Чучупаків через поле забуття докотилася до наших днів. 28 жовтня 1995 року на місці останнього бою Василя Чучупака з ініціативи Всеукраїнського політичного об’єднання «Державна самостійність України» та за участю ОУН під проводом Миколи Плав’юка й Українського козацтва на чолі з гетьманом Володимиром Мулявою було поставлено перший меморіальний знак гайдамакам Холодного Яру. А з квітня 1996-го у Мельники на могилу до Василя Чучупака щороку з’їжджаються українці різних земель.
    Багато років панахиду відправляв отець Василь, священик Української православної церкви Київського патріархату. Правив панотець і на братській могилі холодноярських козаків-повстанців — Петра Токовенка, Прохора Деркача, Руденка і Гаврилка Полтавця. Сестра Петра Токовенка Параска Чиж розповідала нам, учасникам вшанувань, як братові перед смертю більшовики відрізали вуха, ніс, губи, викололи очі…
    Завершуються вшанування на берегах Гайдамацького ставу, де колись гайдамаки святили ножі. Тут традиційно відбувається поминальна трапеза…
    Якщо в перші роки до Василя приїжджали переважно члени та симпатики ДСУ, то невдовзі до вшанувань почали долучатися нові й нові організації. Тож щороку вклонитися холодноярцям приїжджає все більше і більше українських сердець, у яких палахкотить вогонь Холодного Яру. Коло духовних нащадків гайдамаків Холодного Яру росте і міцніє.
    Серед них і члени Молодіжного націоналістичного конгресу, і козацька організація «Тризуб», силами і коштом якої в серпні 2002 року було поставлено гранітні, мистецьки зроблені, хрести на могилі Василя Чучупака та братській могилі холодноярських козаків у Мельниках, а також величезний, восьмитонний, пам’ятник на місці останнього бою Головного отамана Холодного Яру…
    Говорячи про відродження Холодноярської слави, не можна оминути й прізвища уродженця Запоріжжя Володимира Сапи, коштом якого 2003 року в центрі Мельників було споруджено прекрасний пам’ятник героям Холодного Яру.
    Коли говориш про відновлення справедливості до героїв Холодного Яру, не можна не згадати й Богдана Легоняка, який власноруч впорядкував могили Василя Чучупака, його матері, тітки та холодноярців Токовенка, Деркача і Полтавця. Серед козачок, які дбайливо оберігають пам’ять про славні й трагічні дні, — шаблю першості віддаю талановитій журналістці Лідії Титаренко, яка словом і ділом розпалює вогонь Холодного Яру.
    Та не тільки вони живуть справою відродження Холодного Яру і вшанування його шляхетних та хоробрих дітей. Радісно, що коло людей, які відроджують славу Холодного Яру, щороку стає ширшим. Я не згадую всіх, бо добро, яке робиться без надії на вдячність, найдобріше. Головне, що імена поклонників холодноярського вогню тихо і вдячно прошепочуть вітри Холодного Яру, а яри його повторять їх багаторазово.
    Для нас важливі не імена, а справи. А з нас досить і піднесення від того, що ми є друзями Холодного Яру, власне, його дітьми. Він нас народжує наново і духовно підтримує впродовж усього життя. І кожна добра справа, яку робимо для відродження його слави, ошляхетнює насамперед нас…
    2005 року вийшла книга спогадів Лідії Петрівни Чучупак-Завалішиної «Душею з вами…». Книга ця переповнена любов’ю та вдячністю до своїх рідних — як по батьківській, так і по материнській лініях. Написані спогади із сердечним трепетом і ніжністю. Та душевним болем, який все життя супроводжував Лідію Петрівну. Як вона сама охарактеризувала своє життя: «Хвилини щастя, а роки горя…»
    Що й казати, тяжке життя влаштувала їй «милостива» совєтська влада: навесні 1920 р. вбила батька і дядька Василя, невдовзі знищила дядьків Олексу, Семена та Автонома, «розкуркулила» й виселила з рідних хат діда Степана та інших дідів, переслідувала матір, вітчима та родину дядька Дем’яна, арештувала хрещеного — Самійла Бондаренка. На Другій світовій гине чоловік Володимир, 1943 року помирає брат Юрій… Наприкінці війни, напередодні повернення «гуманної» московської влади, тікає з Медведівки світ за очі родина дядька Дем’яна. Тікають й інші Чучупаки, змінюючи свої прізвища. До всього цього додається ще особисте горе — невдалий другий шлюб, розрив із сином Юрієм…
    А необхідність все життя приховувати своє походження!.. До самої старості навіть найближчі подруги називали її Лідією Миколаївною, не підозрюючи, що батька її звали Петром і що був він відомим діячем Українського визвольного руху… Справді хвилини щастя, а роки горя. Тож зрозуміло, що вона була неймовірно щаслива, коли нарешті можна було скинути з себе тягар маскування і вголос розповісти про свою родину.
    Голосно говоримо ми і про інші українські вояцькі родини. Правда нарешті розходиться між людей. Місію виконує і ця книга, яку вмуровуємо цеглинкою у пам’ятник вшанування борців за визволення України від панування чужинців.
    
   
   
    
     4. Отаман Богдан
    
    
    Якби не Юрій Горліс-Горський, пам’ять про цього отамана, напевно, давно вже б згасла, хоч чоловік він був неабиякий.
    «Про зухвалі наскоки Богдана на большевиків і денікінців нам оповідали ще в Матвіївці, — писав Юрій Горліс-Горський. — Розпитуємо про нього нашого господаря…
    — Богдан — прізвище його чи псевдонім? — питає один старшина.
    — Бачте… Він байстрюк. Мати дівчиною-сиротою принесла його з наймів із Чигирина… А як люди питали, де взяла, казала — Бог дав… Через те, кажуть, і прозвали його Богданом. Виросло у злиднях в орла-парубка… Пішов на війну і вернувся відзначеним підстаршиною, а як почалася отут у нас боротьба, Богдан і почав коники викидати. Та й заливав же він гарячого сала за шкуру москалям! Пішла слава: отаман Богдан, отаман Богдан!.. А воно всього війська — сам отаман, візник (теж добрий хлопець) та пара добрих коней у тачанці. На тачанці — кулемет «Кольт», а до крила прив’язаний легкий німецький міномет.
    У візника ручний кулемет «Люїс». І ото під’їжджає було вночі під яку станцію, заповнену потягами та військом, найчастіше коли відступали большевики, а потім денікінці, та й пішов «воювати»! Лівою рукою стріляє з «Кольта», а правою одягає на міномет міни і пускає їх. Візник із «Люїса» строчить… Ті собі стріляти в темряву, не знаючи по кому, і підійметься такий бій — наче зійшлося дві дивізії…
    Звичайно, паніка… Кидають усе і тікають хто потягом, хто пішки, а Богдан заїде на покинуту станцію, а тоді до найближчого села. Побудить кулеметом дядьків і посилає, щоб забрали собі майно та зброю. А як хоче зробити напад, де треба більше людей, то тільки передасть одному-другому і до нього збіжиться з півсотні добрих вершників (наших хлопців на це діло двічі запрошувати не треба), але більше любить сам. А стріляє, бісова кров, аж чудно! Як нема з ким битися, виїде з нудьги у степ і б’є з кулемета зайців… Так ото і живе на колесах. Рідко до своєї пустки-хати повертає.
    Де ніч застала — там ночує. Всюди пошана йому за відвагу — і нагодують, і чарку дадуть, і дівчата не цураються, а оце — женитися задумав… Та бач — губа не дура — хоче, щоб генерали у нього на весіллі гуляли.
    З подальшої розмови довідуємося, що байстрюк Богдан покохав дочку першого господаря у своєму ж селі, але батько й слухати не хотів про шлюб і випросив Богданових сватів із хати. Заявив, що віддасть свою одиначку тільки за поважного господаря, а не за голодранця, у якого одна хата, та й та з побитими вікнами, який і не дбає, аби щось мати. Не помогли й сльози дівчини, що любила Богдана.
    Тоді Богдан став свататися по-іншому — оригінальним способом. Проїжджаючи щодня коло хати своєї коханої, випускав по вікнах півстрічки з кулемета. Більшість селян держала сторону Богдана. Нарешті батькові набридло ховатися попід лавки і він згодився на шлюб.
    На весілля з’їхалося багато озброєних людей із цілої округи, які навезли харчів і горілки, щоб мав чим Богдан частувати, не з тестевого… Весілля із сальвами, з ракетами, — гулялося на цілій вулиці не один день. Такі весілля бачила Чигиринщина тільки, мабуть, при гетьманах. Бачачи пошану населення до зятя і що навіть полковники приїхали на весілля, батько примирився й за столом цілувався вже з Богданом, виказуючи ще за побиті шибки».[64]
    Оті полковники були представниками української армії, частини якої якраз у лютому 1920 року прийшли на Холодноярщину. Їх відпустив — і погуляти, і розвідати обстановку — командарм Михайло Омелянович-Павленко, якого козаки з любов’ю називали Дідусем.
    Оце, власне, і майже все, що досі було відомо про знаменитого повстанського ватажка. Автор єдиного спогаду про нього (Горліс-Горський) не вказав ні прізвища, ні місця народження отамана.
    Небагато можна додати і сьогодні, через 85 років після тих гарячих подій. Вдалося з’ясувати, що Богдан походив із родини Лаврішків, яка жила в Старій Осоті Чигиринського повіту Київської губернії.[65] Напевно, це прізвище його матері, адже він був «нагуляний» і вже ніхто не скаже, хто його батько.
    Кілька слів про рідне село отамана. Перша згадка про Стару Осоту датується початком ХVII століття, але люди тут жили з прадавніх часів. Між Новою і Старою Осотою були поховання скіфського і сарматського часів. 1840 року під час ремонту греблі тут знайдено людський і кінський скелети, залишки багатого озброєння та вбрання, зокрема два золотих ґудзики у вигляді урн, два персні та бронзовий ідол Пріапа в кільці, прикрашеному плодами й арабесками сферичної форми. В околицях села варто було б пошукати й інші скарби, адже місцеві люди оповідали, що за часів Коліївщини гайдамаки йшли на Умань якраз через Осоту, де й нібито закопали скарби і частину зброї.[66]
    Осота завжди була неспокійним селом. 1833 року тут спалахнуло повстання проти гніту чужинців. Очолили гайдамаків М. Дубина, І. Сергаченко, Н. Лопата і О. Нечай.[67] Хвилювалися тут люди і в час революції, яку і досі чомусь називають Першою російською. 1905 року застрайкували робітники цукрозаводу, вимагаючи підвищення заробітної плати і скорочення робочого дня. А на другий рік уже повстали селяни. Їхні вимоги також були соціальні. Вони прагнули ніби й небагато: хотіли жати за шостий, а не за дванадцятий сніп.[68]
    Билися в Осоті й 1918 року проти кайзерівців, які здійснювали реквізицію худоби, хліба і цукру. Мешканці села пішли у партизанський загін І.К. Тихоненка, заступника отамана Свирида Коцура. Вже влітку 1919-го осотянці билися проти червоних, а восени — й проти денікінців. І хоч виганяли заброд селяни, та не з медом жилося і осотянцям, адже їхнє село розляглося неподалік залізничної станції Фундукліївка, лише за якихось 10 верст від неї. А в ті часи краще було жити подалі залізниць, бо саме вздовж них гуртувалася ворожа сила — бронепотяги та ешелони з москалями, китайцями, татарвою, башкирами, латишами та іншими запеклими «друзями» України. Та Богдан їх не боявся, якраз на залізниці, у Фундукліївці, він і творив чудасії…
    «Збере чоловік з 20–30 на конях і гайда на станцію, — розповідав земляк отамана К. Федоренко. — Уночі наскочать та як почнуть стріляти з оружия, то ті денікінці чи красні — хто куди. А вони вагони розкривають і все беруть, багато людям роздавали, чи хліб, чи імущество яке. Чув, що казали, наче Богдан часто до Холодного Яру їздив, у Медведівку, казали, що він із Чучупаками у зговорі був».[69]
    Оскільки Богдан уславився у боротьбі з денікінцями, то червоні якийсь час вважали його «своїм». Он про яку пригоду отамана повідав його товариш Марченко, член штабу Холодноярської організації. Історію переповів Юрій Горліс-Горський.
    «Марченко, кучерявий чорнявий хлопець, усміхнувся:
    — Звичайна історія. Прийшла в Олександрівку 60-та червона дивізія. Приїжджають до нас у село два вершники — шукають «товаріща Баґдана». Ведемо їх до Богдана. Виявляється, що привезли пакет зі штабу дивізії. Адресовано: «Командиру революционной повстанческо-крестьянской дивизии товарищу Богдану». Видно, хтось сказав їм, що під час повстання проти Денікіна Богдан водив тисяч п’ять народу. Начальник і воєнком дивізії запрошують його листом приїхати на вечірку, яку влаштовує «політпросвєт» дивізії. Буде виступ місцевого хору і п’єса «Паризька комуна», доповіді про міжнародне і внутрішнє становище. Відсилає відповідь, що приїде. Казали, щоб не їхав, може, яка засідка. Жінка молода — в плач, але ти ж знаєш його!
    Зібрали чоловік двадцять «почесного конвою» на конях, Богдан на своїй тачанці — приїжджаємо до театру. Половина хлопців із парою «Люїсів» зосталися надворі, його візник тачанку поставив так, щоб із «Кольта» добре було бити, за міномет хлопець сів, Богдан «Люїса» на плече — заходимо всередину. Оркестр нам зараз марш врізав, дивізійне начальство дрібним чортом розсипається: «Таваріщ Баґдан, таваріщ Баґдан, как би там насчьот аб’єдінєнія абєіх дівізій?»
    Посадили нас у першому ряду. Виходить на сцену воєнком:
    — Товаріщі! Зараз місцевий хор виконає «Інтернаціонал». Попрошу всіх встати!
    Підняли завісу. Богдан встає і «Люїсом» до підлоги як гримне!
    — Чому «Інтернаціонал» на початку? Ви в Україні, а наш народний гімн «Ще не вмерла…».
    Підняли галас:
    — Товариш Богдан! Це ж контрреволюційна пісня, як можна?
    — Як «контрреволюційна»? При царі за неї в тюрму садили і при радянській владі співати не можна? Від імені селянської дивізії, від імені дванадцяти тисяч озброєних революційних селян (а «товаріщів» в Олександрівці чоловік триста!) вимагаю, щоб був виконаний наш народний гімн, інакше нам із вами не по дорозі!
    Пошепталися, погоджуються… Ну, а хор наш просвітянський як врізав, аж стіни трясуться.
    Скінчили. Воєнком знову виходить:
    — А тепер, товаріщі, буде виконаний гімн трудящихся всіх націй!
    Богдан «Люїса» на плече:
    — А то вже хай олександрівські жидки послухають, мені він не подобається!
    Зала так і завмерла. Ми вийшли, скочили на коней і, поки «товаріщі» схаменулися, були вже за Олександрівкою».[70]
    За свідченням повстанця Марченка, навесні 1920 року отаман Богдан міг зібрати «чоловік сімдесят-вісімдесят на конях і чоловік із двісті на тачанках і підводах із добрими кіньми». Марченко казав, що Богдан «пішки не любить воювати, а хлопців, що забагато пошани до смерті мають, не візьме». Про осотянців та їхніх сусідів Марченко говорив так: «Самі села у нас — як вітер подме… Як допечуть добре «товаріщі», то всі підуть. У кого рушниці нема, з косою або зі штилем піде, але як загориться, так і згасне… Дядьки у нас важкі — його на два-три дні від жінки та господарства не відтягнеш. Але як розлютується — з косою на панцирник попреться».[71]
    У Старій Осоті, що розкинулося на горбах і в ярах вздовж річки Осотянки, Богдан жив на кутку Поселянівка,[72] у старій хаті над ставом. А у Новій Осоті народився отаман Денис Гупало. Та він ще до «германської» війни переїхав у Новомиколаївку. Зрозуміло, що Стара Осота насамперед пов’язана з іменем Богдана — він тут народився, тут отаманував, тут і загинув. Трагедія сталася невдовзі після весілля. Ніби відчував Богдан, гучно відзначаючи своє одруження, що це чи не остання радісна подія його особистого життя.
    Земляк отамана К. В. Федоренко розповідав, що Богдан у своєму селі «нікого не боявся». Яка б військова частина не прийшла до Старої Осоти, «він на тачанці по селі їздить, наче свій. Його і красні не трогали». 8 квітня 1920 року в село прийшли будьонівці, «а він поперед них на тачанці як пролетить, аж курява піднялася, а вони запитали людей, хто це їде. Кажуть: «Богдан». А вони за ним на конях. Та на містку шаблями і порубали».[73]
    «Як убили Богдана красні, то не дали і й поховать його, — розповідала землячка отамана Оляна Ялисеївна Чернявська. — Викинули скалічене тіло коло ставу, і собаки тиждень кишки його тягали по селу. Так розказували мені моя мати, Лапай Одарка, 1875 року народження».[74]
    А К. Федоренко стверджував, що отамана поховали «біля дороги навпроти економії в Олександрівці. Там довго дерев’яний хрест стояв, а потім десь дівся».[75]
    Яків Якович Вітер зі Старої Осоти стверджував, що Богдана поховали край дороги, при в’їзді на Поселянівку. «Довго стояв хрест, — згадував він, — і не стало його, як будували після війни дитячий санаторій».[76]
    К. Федоренко вважав, що Богдан загинув «по-дурному». Напевно, так і було. Але якби Богдан був розсудливим, то ніколи б не став отаманом. Адже для здорового глузду «божевіллям» є виходити на прю з московською ордою. А Богдан зі жменькою хоробрих став на шляху дикої навали. І тому залишився в пам’яті народу.
    
   
   
    
     5. Охтанась Келеберда, отаман Вереміївської козацької сотні
    
    
    Однією з тем української літературної класики була тема нещасливого кохання між дівчиною та хлопцем різних верств.
    Чи не в усіх випадках класики української літератури ставали на бік закоханих і недоброзичливо змальовували багатих батьків, які погорджували біднішою родиною. Відтак і читач співчував закоханим та бажав успішної розв’язки роману.
    Чи правильні настанови українських класиків?
    У минулі часи поняття «багатій» було чи не синонімом слів «родовитий», «шляхетський». І «погорда багачів» була не стільки демонстрацією зневаги, скільки засобом збереження шляхетських родів, що й лягали в основу еліти нації, яка тільки животворить, будує бастіони існуючої чи закладає підмурівок майбутньої держави.
    
    Панас (Охтанась) Келеберда народився в лютому 1888 року в с. Вереміївка Золотоніського повіту Полтавської губернії. Він вважався сином Василя Артемовича Келеберди і Федосії (Хтодоськи) Григорівни, в дівоцтві теж Келеберди.
    Але справжнім його батьком був Дмитро Васильович Келеберда, по-вуличному Панич (походив із заможної родини, казали, дворян, та швидше за все — з козацького старшинського роду). Оскільки батьки Дмитра не захотіли мати невістку з біднішої від них сім’ї, то вінчання Дмитра і Федосії в останню мить зірвалось. І Хтодоська стала покриткою.[77]
    Її взяв за дружину Василь Келеберда, дальній родич Дмитра Панича. Василь хворів на епілепсію, і за нього жодна вереміївська дівчина не хотіла виходити заміж. А може, батьки забороняли.
    Федосія була гарною жінкою — як вродою, так і характером. Стосунки в неї з чоловіком склалися дуже добрі — як-не-як восьмеро дітей народила йому. Подружжя жило у Вереміївці на кутку Погорілому, у місцевості, яка називалася Приліпка. Тут, над Дніпром, біля пристані Івана Богуна, і народився майбутній отаман.[78]
    Щодо родового прізвища. В його основі — два тюркських слова: «калі» (брудне, нечисте) і «берда» (зброя). Отже, «калі берда» дослівно означає «брудний (чорний) зброєносець». Оці «чорні зброєносці», найнижчі за станом у кримських татар, були передовими загонами у кримськотатарської орди. Під час наступу вони не мали права відступати: саме їм належало першими гинути в бою, бувало, що і — в разі відступу — їх знищували свої ж. Так що хоробрість для них була засобом виживання…
    Етимологічний словник української мови фіксує два вислови: Келебердянський шлях, пов’язаний із назвою села Келеберда, що нині в Кременчуцькому районі Полтавської області, та келебердянська верста, що у первісному значенні означало «високий верстовий стовп на шляху». Згодом ідіома «келебердянська верста» означала «високу людину».
    І справді, синьоокий красень Охтанась був високого зросту і міцної статури. Мав веселу вдачу, був задерикуватий і хвалькуватий. В основі цих рис характеру, безперечно, лежала величезна фізична сила — «кінські підкови він ламав, як сірники».[79] Хіба дивуватися, що 1912 року на призовному пункті в Золотоноші Панас був зарахований до команди артилеристів. Вийшовши з комісії, він виклично вигукнув:
    — Хто на молодця, поборотись на поясах?!
    Після того як він поборов п’ять чи шість хлопців, до нього підійшов кремезний, але трохи нижчий ростом призовник. Почали змагатись, але збороти один одного не змогли. Після двобою невідомий силач запитав Панаса, куди його зарахували, в яку команду. Панас відповів:
    — Тягати гармати!
    — А мене на Чорноморський флот, якщо бажаєш, я зроблю так, що і ти будеш моряком.
    Повернулись вони знову до комісії — і справді Панасові змінили команду на флот. Так він став матросом.[80] Служив спочатку в Одесі, брав участь у революційних подіях 1917 року. Очевидно, був помітною фігурою, оскільки навіть увійшов у літературу, ставши прототипом «негативного» літературного образу — боцмана-українця Кобзи у драмі комуністичного вислужника Олександра Корнійчука «Загибель ескадри». Панас під час служби справді мав прізвисько Кобза.[81]
    Хіба дивно, що згодом у повстанській практиці отаман вживав незвичне для повстанців солоне і засмагле слово «полундра»?
    Совєтський драматург змалював Кобзу переконаним самостійником — жорстоким, безоглядним і амбіційним. Попри негативне до нього ставлення, Корнійчук все ж був змушений визнати за своїм «антигероєм» розум, кмітливість, сміливість… Недаремно адмірал Чорноморського флоту сказав про Кобзу: «У нього вчитись треба, як діяти рішуче і точно». А мічман, під командою якого служив боцман, не раз повторював: «А ти, Кобзо, політик». Це звучало як визнання його здібностей.
    Коли ж мічман дорікнув Кобзі, що він «хитрий, як справжній хахол», боцман із гонором відповів: «Я — українець, пане мічмане, позаяк хахлів уже немає. Є наш уряд — Центральна Рада, що завтра матиме флот».
    Кобза мав палке серце та світлу голову. Тому й не піддався на войовничу демагогію більшовиків. Кобза відчував: як не він їх, то вони — його. Тому й передбачливо склав списки противників Центральної Ради, маючи на меті або списати їх на берег, або знищити. Напевно, Кобза усвідомлював козацьку істину, що ворог лише мертвий перестає бути ворогом. Знав він також, що противник не має статі. Тому й знищив, як казали моряки, більшовицьку лахудру Оксану — саме з її наказу у трюмі було розстріляно трьох моряків-українців, які виступали за передачу Чорноморської ескадри Центральній Раді. Цей список більшовицька амазонка хотіла була продовжити. Та не довелося.
    Як виглядає з твору «Загибель ескадри», Кобза очолив протибільшовицьку боротьбу на кораблях Чорноморського флоту.
    Задля України він готовий був співпрацювати і з чортом: так, у боротьбі проти більшовицького ревкому Кобза сміливо використовував російських офіцерів-монархістів, переконуючи їх, що для перемоги над більшовицькою заразою необхідно підняти жовто-блакитні прапори на кораблях. Адже тоді підпорядкування рядових моряків адміралові буде беззаперечним, бо ж більшість матросів — українські селяни, які підтримують Центральну Раду.
    Навіть із писань яничара Корнійчука видно, що Кобза-Келеберда мав розкішний сніп рідкісних якостей, а головне, розумів неминучість боротьби за свободу рідного краю і мав бажання взяти участь у ньому не у якості пасивної жертви, а войовника, котрий сприймає війну як народну творчість, як можливість вирватися з російської тюрми народів і побудувати Українську державу.
    Про що ще можна довідатися зі сторінок твору Олександра Корнійчука? Зі слів письменника, Кобза навчався у семінарії. Брав участь в аматорському гуртку, який ставив п’єси українських класиків. Співав і любив слухати спів («Така вже наша нація співуча»). Мав звучний, «палубний» голос. Виступав за Самостійну Україну. Був рішучим. Мав амбіцію стати лейтенантом…
    Покинувши службу на флоті, Панас Келеберда повернувся у рідне село. Привіз із собою дружину Пашу, родом з Одеси. Відомо, що вона була грамотною, бо допомагала селянам писати скарги чи листи. Сім’я Охтанася та й односельці поважали її.
    Зараз точно не відомо, коли Панас створив свій перший відділ одчайдухів. Швидше за все, це сталося під час протигетьманського повстання — наприкінці 1918 року. На той час Директорія, яка закликала до повстання проти гетьмана Павла Скоропадського, перебувала у союзницьких стосунках із більшовиками. Келеберда якийсь час виступав під совєтськими гаслами, що були популярними серед селянства, навіть прихильного до Центральної Ради.
    А коли після повалення Української Держави більшовики повернули зброю проти своїх союзників по антигетьманській коаліції, то збаламучені класовою пропагандою козаки Келеберди арештували вереміївських представників Директорії. Дізнавшись, що серед затриманих є його товариші дитинства, Келеберда пішов до волосної холодної, щоб переконати їх перейти у свій загін.
    Під час розмови в холодній один із в’язнів заявив, що на його бік не пристане, а, навпаки, перейде він, Охтанась, на їхній бік, бо він є сином не Василя Келеберди, а Панича Дмитра, більшість родичів якого підтримує УНР.[82]
    Це стало повною несподіванкою для Охтанася. Збентежений, він метнувся до свого дядька Степана і почав допитуватися, чий же він все-таки син. Тоді дядько й розповів про родинну таємницю… Ще більше збурений, Охтанась кинувся до Дмитра Келеберди. Будучи в тяжкому нервовому потрясінні, отаман арештував рідного батька. Врешті-решт, добившись у нього визнання себе як сина, відпустив його із холодної.[83] Звільнив Панас й інших заарештованих, а загін «червоних партизанів» розпустив і розпочав формування нового, козацького, загону.[84]
    У той день Панас Келеберда остаточно став на тернистий шлях Визвольної боротьби українського народу. Він узявся творити Вереміївську козацьку сотню, яку, за старожитньою традицією, підпорядкував колишній гетьманській столиці Чигирину, а точніше — Холодноярській організації,[85] на прапорі якої було лаконічно — і без театральної патетики — сформульовано кредо українця-козака: «Воля або смерть».
    Існує й інша версія його відходу від більшовицьких гасел. Односельчани стверджують, що в якийсь момент Охтанась вирішив пожити мирним життям і почав будувати власну хату. А тут у Вереміївку заскочив каральний загін якогось Євсєєва. «Сєвєрний брат» заїхав до Охтанася, бо чув про його активну участь у повстанні проти німців і гетьмана Павла Скоропадського.
    Євсєєв взявся переконувати Келеберду, як колишнього спільника у боротьбі проти гетьмана, приєднатися до червоних, а коли Охтанась відмовився, червоні спалили його недобудовану хату. Тоді Келеберда гукнув своїх товаришів-повстанців. Червоні, побоюючись Келеберди, обставилися селянами — жінками і дітьми — і до переправи. Та це їм не допомогло — москалів було розбито вщент.[86]
    Келеберда почав відбудовувати хату, та незабаром її знову спалили — на цей раз денікінці: доля явно не хотіла, щоб він пристав на розмірене і мирне життя сільського господаря. Денікінці, питаючи за Панаса, катували дружину Пашу (після жорстокого побиття вона сильно захворіла, як можна зараз судити, на травматичну джексонівську епілепсію).
    Чого так лютували «добровольці»? Очевидно, хтось доніс, що Панас серед білого дня на базарі закликав селян вливатися до його загону для боротьби проти царського генерала Денікіна. На імпровізованому мітингу односельчанин Іван Шарий прочитав напам’ять «Холодний Яр» Тараса Шевченка. Один із слухачів, Антін Колода, казав, що в нього мороз по спині поліз, коли Іван Ілліч декламував слова Кобзаря «І повіє огонь новий з Холодного Яру».[87] І чи тільки у нього…
    Спочатку бойові операції Келеберда розгорнув на Лівобережжі: від міста Золотоноші до села Жовнине і від Жовнина аж до Лубен і Хорола.[88] На Хорольщині він зажив слави, бо декілька разів визволяв повітовий центр і встановлював у ньому українську владу. Воював він і проти «кітілів». Хто це були такі, так і не вдалося вияснити. Знаємо, що так вереміяки називали загони, воїнство яких було одягнуте у кітелі та шапки-кубанки з червоним дном і китицями.[89] Складалося враження, що жодна з воюючих сторін не могла оминути багатої Вереміївки…
    Коли Келеберда на чолі сотні входив до рідного села, то завжди сповіщав про відновлення своєї влади стрільбою з гармат — чи із Сивинського, чи з Нагірного узвозу.[90] Хоч гармаш стріляв холостими снарядами по глухих місцях, психологічне враження досягалося значне — прихильники комуни пригинали голови, а більшість селян, навпаки, розпрямляли плечі…
    Згодом отаман переніс театр бойових дій на Правобережну Україну, де у складі Середньодніпровської групи Костя Степового-Пестушка командував загоном силою у тисячу козаків. Мав на озброєнні 5 кулеметів. Оскільки тереном дій Середньодніпровської групи, яка вела боротьбу проти денікінців, були Черкаси, Чигирин, Кременчук, Олександрія, станції Бобринська і Знам’янка, Чорний ліс, то неважко здогадатися, де восени 1919 р. пролягли бойові стежки-дороги Панаса Келеберди…
    Однієї листопадової, а може й грудневої, ночі 1919 року Панас прийшов провідати родину, помитися, перевдягтися. Повечерявши і випивши чарку, заліз на піч. Гвинтівку поклав під рядно коло себе і заснув.
    Ніч була місячна й холодна. Мати спати не лягла, а сіла на сторожі коло вікна. І вглядалася в ніч. І недаремно. Раптом вона побачила на Приліпській вулиці двох озброєних людей. Вона гукнула: «Охтанасю, то до тебе йдуть!» Він схопився з печі, глянув у вікно і кинув: «Це по мене!» Вдаривши прикладом у причільне вікно (на чотири шибки), як був у підштаниках і полотняній сорочці до колін, вискочив у вікно та — у Бакай,[91] у лози й очерет. Коли мати відчинила двері, до хати вдерлося вісім чи дев’ять озброєних чоловіків — місцевих і чужих. На запитання «Ґдє ваш бандіт?!» мати показала на стіл, де він вечеряв, на піч, де спав, відкрила вже завішене рядниною вікно і сказала:
    — Був, вечеряв, спав на печі, а коли я сказала, що до нас йдуть якісь озброєні люди, я думала, що ви його товариші, він на вас подивився, висадив вікно з рамою і втік.
    Непрохані гості покрутилися, заглянули в повітку та погріб і пішли геть…
    На ранок випав сніжок. Хтодоська вийшла надвір, коли глип — Приліпкою йде Охтанась, вже одягнений, озброєний, і веде двох місцевих у шкірянках, тримаючи їх за комір. Завів у хату, посадив за стіл, де вчора вечеряв. На столі ще стояла горілка, лежало молоде сало, домашня ковбаса, квашена капуста з огірками. Налив їм по стакану горілки і наказав:
    — Пийте, їжте, бо ви, мабуть, голодні — цілу ніч же мене шукали. Зловить хотіли — а зловив вас я! Так що снідайте!
    Заарештовані почали було відмовлятися. Отаман підвищив голос:
    — Я не звик повторювати накази.
    Полонені випили, сп’яніли та почали вибачатися й просити, щоб він їх не розстрілював — бо в них, бачте, сім’ї, діти.
    На це отаман заявив:
    — Я заблудших овець не розстрілюю. Але коли хоч одна волосина впаде у когось із мого роду, то ви своїх дітей не побачите. І перекажіть це своїм москалям!
    Та вигнав активістів із хати.[92]
    І 1920 року загін Келеберди був дуже активним. Кількісно він зменшився, та все ж складав поважну силу — 300–400 загартованих і досвідчених одчайдухів, або, як говорили червоні, головорізів. Про це й свідчать більшовицькі документи. Ось деякі з них:
    «Золотоношский уезд. В районе Еремеевской, Жовненской, Велико-Буромской и Лялинской волостей оперирует Келеберда. 20 августа (1920 г.) банда произвела налет на Жовнино, разбила Советский отряд, часть которого отступила в Градижскую волость… Численность банды Келеберды достигает до 300 человек… Преимущественно из кулаческого элемента, помещичьих сынков. Бандитами выпускаются воззвания, что коммунисты продают Украину, и (ведут) агитацию против жидов и кацапов, распостраняются ложные слухи о поражениях на фронте… В Кременчугском, Золотоношском, Хорольском уездах оперируют сильные банды Келеберды (15–31.08.1920. — Ред.)… По Золотоношской сводке банды Келеберды насчитывают 200 человек пехоты и 50 человек кавалерии с тремя пулеметами. По докладу Золотоношского представителя, банды Келеберды (составляют) 300 человек, 25 кавалерии и 4 пулемета. Сводка Хорольского уезда — численность той же банды 300–350 человек, 50 кавалерии и 4 пулемета. Как видно, банда Келеберды самая сильная в этом районе. Вероятнее всего, что все остальные банды Голого, Петенко, Скирты, Кикотя, Парнюка подчинены или держат тесную связь с Келебердой».[93]
    «Хорольський уезд. По сведениям от 30/VIII, банды Келеберды оперируют (в) Горошенской, Оболонянской, Рокитнянской, Худолеевской волостях численностью до 400 штыков…»[94]
    Комуністичний краєзнавець Олексій Бондар писав про повстанців: «Вони гордилися тим, що їхня одежа була в крові, не знімали її, роз’їжджали в ній по селу, намагаючись потопити в крові і революційну владу, і тих, хто їй був радий…»[95]
    Писав би краще про звірства більшовиків… Ось список хліборобів, розстріляних під час одного з наскоків на Вереміївку карального червоного загону:
    1. Грицай Самійло Дорофійович.
    2. Гончар Дорофій.
    3. Гончар Хтодось Дорофійович.
    4. Душейко Семен.
    5. Душейко Петро Іванович.
    6. Душейко Петро Васильович.
    7. Казидуб Павло Корнійович.
    8. Куліш Василь Михайлович.
    9. Куліш Іван Олексійович.
    10. Огдянський Іван.
    11. Шарий Дмитро (Сорбен).[96]
    Вина цих людей полягала в тому, що вони були першими, хто потрапив під руку московським катам…
    Одним із чекістських способів було використання у боротьбі проти повстанців їхніх колишніх товаришів, які з тих чи інших причин пішли на співпрацю з ЧК. Сталося так і на цей раз: невдовзі до загону Келеберди чекісти заслали такого собі Диньку, товариша Панаса ще з часів служби на флоті. Отаман, досвідчений конспіратор, довірився сентименту старої дружби і призначив Диньку своїм заступником.
    Козацька старшина сотні була невдоволена таким рішенням і пильно стежила за новачком. Після появи Диньки, який перед тим був червоним воєнкомом Оболонянської волості, почалися неприємності — Вереміївську сотню почали пресингувати, ганяти з місця на місце. В останні дні серпня 1920-го під хутором Гузичі (між селами Вереміївка і Жовнине) Келеберда потрапив у засідку.
    Бій із винищувальним загоном Білика став фатальним для загону. Коли отаман кинув клич: «Полундра! В атаку на прорив!» — Динька вистрелив із маузера йому у спину (за іншими даними — в голову). Після чого голосно заявив: «Я його замісник, загоном командую я!» Та не поталанило Диньці поотаманувати: його було схоплено охороною Келеберди і зв’язано.
    Коли сотня разом із пораненим отаманом вирвалася з оточення, Диньку допитали і врешті розстріляли як чекіста із Полтавської губернської ЧК.[97]
    Є й інша версія про цей бій.
    У цей день Панас, як і завжди, був у типовому українському одязі: широких штанях, вишитій сорочці і брилі. А отже, вирахувати його було неважко. Під час бою більшовицький посіпака Білик весь час командував: «По широкіх штанах, по вишитой рубашкє, по брилю — огонь!» Куля врешті ніби й потрапила в отамана.[98]
    Про цю подію дурисвіт О. Пшиченко написав вірша «Витязям червоним»:
    
    
     
      У заплавах придніпровських
      Появивсь новий Махно —
      І по травах по шовкових
      Пролилось багрян-вино.
     
     
      Поріднивсь він із бідою,
      Дезертир і юди брат.
      А зовуть Келебердою,
      З Вереміївки цей кат.
     
     
      Хмара чорна над Сулою —
      Куркульня рахує дні.
      Шаблі крешуть під горою
      В січі жаркому вогні.
     
     
      Білик вийшов через Жовнин
      В Гузичеві хутори
      І рубає, гніву повен,
      Тисне банду до гори.
     
     
      З-під Ірклія б’є гармата,
      Степом кинулись бійці.
      То несе ревком розплату
      У міцній своїй руці.
     
     
      Січа горне Гузичами,
      Похитнувсь бандит в сідлі…
      Загорілась кумачами
      Правда в кожному селі.
     
     
      Відгули громи вогневі,
      Запалав жоржини цвіт,
      Слава тим, що в дні Жовтневі
      Здобули нам новий світ!
     
    
    Все ж, попри переможні реляції червоних, вони змушені були визнати, що ніхто не бачив убитого Келеберди. Після бою під хутором Гузичі між вереміяками пробігла чутка, що Келеберду поховали за Сулою у Чубаровому лісі.[99] Ходили поголоски, що отамана віддали землі на одному з вереміївських кладовищ — під горою (біля пізнішого колгоспу імені Лазаря Кагановича та на схід пізнішої, 1922 року, могили Миколи Дібрівного). Дехто висловлював переконання, що Келеберда похований у Градизьку, коло могили свого дядька. Та схоже на те, що чутку про смерть пустили самі козаки — з метою дезорієнтувати чекістів, щоб вони припинили пошуки пораненого отамана, який десь переховувався. Але наполегливі більшовики все ж хотіли переконатися в смерті грізного отамана. Тому й шукали його могилу. Свій, окремий від них, пошук провадили й рідні — мати і дружина Паша. Вони знайшли якусь могилу в Чубаровому лісі, але, коли розрили її, тіла Панаса не знайшли.[100]
    Тим часом Вереміївка і навколишні села переповнювалися легендами. Одна з них стверджувала, що після бою під Гузичами поранений отаман разом зі своїм ад’ютантом на прізвисько Майор (із вереміївського кутка Запіски) зайшли до клуні переховатися. В клуні отаман дав розпорядження Майорові і відпустив його. Коли Майор, виконавши завдання, повернувся, то Келеберди не застав, але знайшов записку: «Я буду похований у Чубаровім лісі за стільки-то метрів від дуба».[101]
    Чубарів ліс знаходився за Сулою якраз коло села Бурімки. Пізніше там справді виросла могила. Коли її розкопали, замість покійника знайшли одяг Келеберди.
    Інші розповідали, що лісник помітив у Чубаровому лісі жалобну процесію із закритою труною. Він, очевидно, повідомив «соввласть» про місце орієнтовного поховання. Могилу знайшли, розкопали, витягли труну, та в ній тільки знайшли картуз Келеберди і записку: «Ангели вкрали».
    Відома й інша спроба козаків Келеберди інсценізувати останню путь отамана.
    Так, до священика Великої Бурімки прийшли повстанці й попрохали провести панахиду по отаманові Келеберді. Священика привезли до лісу. Яма вже була викопана, поруч лежала забита труна. Священик відмовився правити панахиду, доки йому не покажуть, хто ж у труні: «А може, там собака, звідки я знаю». Врешті повстанці поступилися впертому священику і відкрили труну. Вони не відали, що отець знає в лице отамана — Панас не одного разу зупинявся у нього перепочити. Отож і ця містифікація зі «смертю» отамана провалилася.[102]
    Ці інсценізації свідчать на користь версії, що отаман залишився живий.
    Після таємничого зникнення Охтанася його загони не розпались, а продовжували діяти. Дехто ж із козаків Келеберди приєднався до отамана Нагірного — Івана Савченка, теж уродженця Вереміївки.
    Десь у 1920–1921 роках один із загонів келебердянців потрапив у оточення коло с. Мусіївка Хорольського повіту. Під час запеклого бою всі повстанці — окрім одного, який сховався у болоті і дихав через очеретину, — загинули. Після цього каральна експедиція переможців прийшла в Мусіївку. Цього дня москалі розстріляли тут 40 чоловік. Напевно, за сприяння повстанцям.[103]
    У липні 1921 року інший відділ Келеберди — горошинський загін — розташувався на острові Квашеному в Посуллі. Під час постою він був зненацька заскочений більшовиками. У жорстокій січі переміг ворог. Рештки козацтва поховалися у воду. Дихаючи через трубки з очерету, вони сподівались у воді перечекати небезпеку. Та червоні вже чули про цю давню козацьку хитрість і почали жбурляти у воду гранати… З усього загону врятувався один лише Іван Карпович Нагайник. Згодом він піддався на «амністію».[104]
    Та боротьба не закінчилася. Продовжували діяти інші загони сподвижників Келеберди.
    Краєзнавець Євген Бутенко знайшов у Державному архіві Полтавської області «Список 1а членов комнезамов, погибших от рук бандитов Кременчугской губернии (30.07.1920 — 30.11.1922 гг.)». Список був чималий, але хтось кілька сторінок витягнув. Залишилися лише 1, 5 і 6 сторінки. На них було записано 57 комнезамівців, вбитих повстанцями. Під № 38 у цьому, для когось скорботному, списку значився житель хутора Одинці Горошинської волості Хорольського повіту Андріан Васильович Баганець. Поруч — пояснювальний текст: «Убит бандитами Келеберды 21 августа 1921 года. Имея 16 лет от роду… тов. Баганец перед своей смертью понес много истязаний…»[105]
    Вистеживши юного комнезамівця, повстанці привели його на берег Сули і зв’язали. Більшовики стверджували, що йому шаблями відрубали ноги (чи не за те, що Баганець свого часу дуже спішив повідомити більшовиків про місце постою козаків)… «Только на 7-й день труп его был вытянут из воды». Зрозуміло, що батьки яничара були у розпачі. Хто знає, може, ця жахлива смерть була помстою козаків за смерть своїх побратимів на острові Квашеному?
    Хлібороби Посулля та Золотонощини продовжувати чинити несамовитий опір російській орді. Села тут і далі москалі вважали неблагонадійними. Зокрема, збереглася інформація про те, що 2 квітня 1922 року у Вереміївці оголосили воєнний стан…
    А до отаманової дружини Паші невідомі час од часу приносили листи: з Чигирина, Черкас, Золотоноші, з-під Полтави, де вказувалося, куди треба приїхати на зустріч з Охтанасем, але поїздки Паші за цими адресами нічого не давали, а може, вона, виконуючи наказ чоловіка, приховувала правду про ці зустрічі. Одного разу, поїхавши на виклик, Паша вже не повернулась. Чи потрапила до рук ЧК, чи, може, виїхала разом із Панасом в іншу місцевість.[106]
    Вереміяки не вірили у смерть отамана. Сходилися на думці, що він залишився живим, виїхав у іншу місцевість, змінив прізвище і чекає на сприятливий момент, щоб знову на коні — під постріли гармат — повернутися до Вереміївки.[107]
    За життя у рідному селі Панас Келеберда своїх дітей не мав, але стверджувати, що він не залишив по собі нащадків, не можу…
    Яка була доля вереміївської родини отамана?
    Брати Антін та Іван померли ще у парубоцькому віці від тифу. Нерідний батько Василь Артемович пішов із життя у 1920-х роках — під час одного з нападів епілепсії. Рідний батько Дмитро Іванович загинув у Голодомор 1932–1933 років. Мати Федосія відійшла у вічність навесні 1941 року. Брати Роман і Никифор у Другу імперіалістичну воювали на боці російського окупанта і загинули, захищаючи «Родіну, Сталіна».[108]
    Попри жахливі втрати, отаманів рід не увірвався. Зокрема, вдалося розшукати племінника отамана (по батькові) — Івана Петровича Келеберду, лікаря-хірурга за фахом. Що символічно — Івана Петровича хорольські козаки у квітні 2000 року обрали своїм отаманом. У Києві живуть онуки і правнуки отамана Келеберди.
    Хай славний рід Келебердів продовжує свою ходу у віках. Хай гаряча козацька кров отаманового роду ніколи не прохолоне в серцях нащадків!
    
   
   
    
     6. Чорний Ворон (Микола Скляр)
    
    
    Студент Катеринославського гірничого інституту Микола Скляр із Жовтих Вод,[109] під якими у травні 1648 року Богдан Хмельницький розбив польське військо, виявився не менш завзятим козаком, ніж запорожці Великого Гетьмана. Хто зна, може, й був він нащадком одного з тих, хто у ХVII столітті здобував славу Україні, а відтак і визнання Європи…
    У травні 1919 року на поклик Матвія Григор’єва Микола виступив проти «комуни і чрезвичайок». У серпні 1919-го, вже після загибелі отамана Григор’єва, сотник Скляр воював проти більшовиків у лавах Повстанської армії Нестора Махна.[110] Невдовзі він стає командиром кавалерійського полку, другим помічником командувача Кримського корпусу Повстанської армії. «Называл себя анархистом, но в организации не состоял… Петлюровец», — таку оцінку Миколі Скляру дав начальник штабу Повстанської армії (махновців) Віктор Бєлаш.[111]
    1920 року Микола очолював кінний загін, який влітку приєднався до Степової дивізії Костя Блакитного. Відтоді він увійшов в українську історію як командир ударно-розвідувального загону Степової дивізії Чорний Ворон. Його відділ складався з 150–250 кінних і 20 тачанок із кулеметами. «Цей загін був найрухливіший у дивізії і мав вирішувати найвідповідальніші завдання: вести розвідку, охороняти дивізію на марші, сковувати сили противника в бою… — згадував молодший брат отамана Степової дивізії Федір. — Загін Чорного Ворона складався переважно з колишніх махновців, які покинули чорні прапори і перейшли під свої рідні — жовто-блакитні. Воронівці мали добрий досвід партизанської боротьби… (вони) не раз показували блискучі приклади партизанської війни. Все були бойові, хоробрі хлопці, тільки не досить дисципліновані. На кожному їхньому кроці відчувалась розхристаність, від них віяло широким Херсонським степом, а пахло неосяжною Таврією».[112]
    У вересні 1920 року Чорний Ворон разом зі Степовою дивізією прибув на Чигиринщину. В Медведівці його вперше і побачив Юрій Городянин-Лісовський. Ось як він описував воронівців: «Найбільше сподобався нам загін Чорного Ворона — триста чоловік на конях і тачанках із кулеметами. Коні під вершниками і в тачанках — «змії»! Ситі, вичищені, із заплетеними в гриви кольоровими стрічками. Масті переважно вороної. Козаки майже всі були в чорних козацьких шапках і бурках. Від загону повівало махновсько-партизанським духом. Зрештою, він переважно складався з хлопців, що пройшли «школу Махна», але, будучи свідомими українськими повстанцями, відсіялися від чорних прапорів».[113]
    А їхнього отамана Юрій Залізняк, осавул 1-го (основного) куреня Холодного Яру, запам’ятав таким: «Меткий вершник, він був одночасно якийсь повільний і нерухливий. Коли згинав руку, здавалося, що гне штабу заліза. Його рухи мали в собі щось гіпнотичне. Нагадували «ліниві» рухи тигра в клітці. До того ж Ворон мав дивовижні очі: темні, тверді, непорушні. Він зовсім не кліпав повіками. Змінюючи напрямок погляду, повертав не очима, а всією головою».[114]
    Хоч у Холодному Яру Чорний Ворон був недовго, повоювати встиг, зокрема взяв участь у кількагодинному успішному бою на берегах Тясмина біля Онуфріївського монастиря…
    2 жовтня 1920 року в Мошнах зійшлося величезне повстанське військо (30 тисяч коліїв). Тут відбулася нарада отаманів, на якій вирішували, що ж робити далі, як використати цю немалу силу. Слово взяв і Чорний Ворон. Ось як описав побачене і почуте Юрій Залізняк:
    «Ворон повільно оглянув отаманів.
    — Ну, що ж, панове. Ворог сам підказує нам, що маємо робити. Червоні бояться, щоб повстанці не захопили Києва. Забираємо Черкаси, підірвемо мости на Дніпрі й, не гаючи часу, рушаємо на столицю. По дорозі ж усюди повстанці… Поки дійдемо, зберемо армію. У червоних — невдачі на фронті. Частини, що діють проти нас, пригнічені й налякані. Куди не повернуться — в запіллі повстанці. Таке військо дороги нам не замкне і Києва не оборонить.
    — Це неможливо!.. Не вдасться! Ми не регулярне військо, щоб наступати на Київ! — залунали голоси.
    — Звичайно не вдасться, як наперед не вірити у перемогу. А чи Петлюра позаторік регулярним військом Київ зайняв? Та коли б і не вдалося визволити Київ — нічого не втратимо. Повертаємо голоблі і йдемо до фронту. Ще й тих, що пристануть до нас, за собою потягнемо. А по дорозі не одну тисячу повстанців зустрінемо…
    — А як большевики з Москви свіже військо підвезуть і вдарять у спину?
    — Швидше до фронту дійдемо та напремо на москалів ззаду — тільки й страху».[115]
    Але Кость Блакитний та Іван Деркач постановили лишатися на Чигиринщині та Черкащині і громити комунікації ворога. Й після наради Чорний Ворон продовжував боронити перед керівниками план захоплення Києва.
    «Блакитний наполягав на недоцільності такої операції.
    — Що вам так Київ у голову засів? — розводив він руками. — Київ поляки і без нас займуть. Наша армія — на правому крилі фронту. В напрямку Києва піде хіба якась репрезентативна частина. А наше завдання — допомогти в першу чергу своєму війську.
    Ворон таємничо усміхнувся.
    — Кажете, пане отамане, поляки і без нас займуть… Маю велику охоту, щоб на цей раз вони вступили до Києва як гості, салютуючи вже вивішеним українським прапорам. І якби я мав не триста, а хоч би півтори тисячі на конях і тачанках, то хоч би тільки для цього захопив би Київ перед самим їхнім носом.
    Чорнота, що, прислухаючись до розмови, сидів зі мною на старенькій отомані, впав у «філософський настрій».
    — Бачиш, це розмовляють між собою два кольори: чорний і блакитний. Хай мене чорт вхопить, якщо той ніжний колір нашого прапора принесе Україні щастя. А от у Ворона думка непогана. Захоплення столиці українськими повстанцями раніше, ніж дійде до неї фронт, — було б неабияким дарунком для українського уряду. Чорний Ворон хоч і «степовий бандит», а на «міжнародних чемностях» розуміється…»[116]
    Микола Скляр був украй розчарований, що не вдалося переконати Костя Блакитного йти на Київ. А тут ще замітингували степовики — до них дійшли чутки, що більшовики палять і грабують їхні оселі, розстрілюють їхні родини. Отож Кость Блакитний мусив повертати на південь.
    Разом дійшли лише до села Руська Поляна. Тут попрощалися — холодноярці та голівці повернули на Черкаси, а степовики подалися на Чигирин. Чорний Ворон сердечно попрощався з холодноярцями, особливо з Чорнотою, з яким міцно заприятелював.
    «— Ку… куди ж ти тепер? — запитав знервований подіями Андрій.
    Ворон махнув рукою.
    — У білий світ… Не маю що тут робити, та й із степовиками вже мені більше не по дорозі. Той чорноліський ведмідь Хмара — мудріший, ніж я думав, коли він відмовився до об’єднання приставати. Тільки дурно час прогаяли. А якби відразу пішли були, не зупиняючись надовго, досі б могли армію мати і таких чудасій натворити, що тільки держись! Я ось тільки у степ дивізію виведу, а там — бувайте здорові! Мої хлопці про хати давно забули. Щодня п’ятдесят-сімдесят верст, а треба, то й сто махну… Над морем побуваю, під фронт загляну, може, й до Холодного Яру коли заверну…
    Обминаючи колони степовиків, чорні примари тачанок і вершників пірнули в темряву…»[117]
    Уже за Чигирином, у степу, шлях Степової дивізії зійшовся з маршрутом Кінної армії, яка поспішала на врангелівський фронт. Чорний Ворон, першим виявивши ворога в районі Сентового, не став чекати, поки будьонівці помітять степовиків і заатакують на марші. Він першим накинувся на червону лавину.
    Будьонівці спершу сприйняли воронівців за своїх. Тому й Чорний Ворон зумів впритул підвести тачанки, які, різко розвернувшись, залили вогнем будьонівську частину. Кулемети викосили кількасот червоних. Привернувши увагу близько двох тисяч вершників, Чорний Ворон повів їх у протилежний від Степової дивізії бік, ближче до Лебединського лісу…
    «Оточені у маленькому лісочку серед степу… козаки Ворона по-геройськи боронилися. Усі атаки були відбиті з величезними втратами для будьонівців. Тоді дивізійна артилерія відкрила по круглячку молодого лісу ураганний вогонь, змішавши його із землею. Партизани вискакували гуртками, кидалися назустріч будьонівським лавам і гинули в рукопашному бою, дорого віддаючи своє життя. Кількагодинний бій Чорного Ворона коштував червоним третини складу дивізії. Триста воронівців усі до одного полягли. Як оповіли будьонівці-кубанці, поранені партизани добивали себе на очах ворога. Забравши своїх поранених й покинувши убитих, будьонівці пішли далі — поспішали на врангелівський фронт, де мав розпочатися генеральний наступ».[118]
    Коли Чорний Ворон залишився з двома козаками, він несподівано для ворога вигукнув «Здаюсь!» і підняв догори руки. Розпалені боєм червоноармійці кинулися вперед, уже не відчуваючи небезпеки. Коли червоний командир підскочив майже впритул, Чорний Ворон всадив йому в груди кулю. Будьонівці розгубилися і на мить зупинилися.
    — Не вам, московські запроданці, своїми брудними руками взяти Чорного Ворона, — зневажливо кинув отаман червоним козакам Будьонного і повільно, гіпнотизуючи поглядом своїх непорушних чорний очей, підніс до скроні пістолет.
    Пролунав постріл. За ним ще два — це останні козаки-воронівці поставили знак оклику в своєму героїчному житті. Будьонівці отямились. І кинулись рубати вже мертвих.[119]
    Юрій Залізняк (Горліс-Горський) разом з іншими холодноярцями із запізненням прибув на місце останнього бою Чорного Ворона. Рятувати вже не було кого.
    «Ближче до лісу — мережка тіл густіша; групами і поодинці, будьонівці й партизани, — згадував Юрій Горліс-Горський. — Праворуч — сліди рукопашного бою. Скеровуємо туди коней. На невеликій площі — з півтори сотні порубаних, удвічі більше будьонівців, ніж повстанців. Чорнота пізнав коня Чорного Ворона: мав надрубане ще раніше вухо. В боці коня стирчала зламана донська піка, горло проколене шаблею.
    Недалеко десь мусить бути і сам Ворон. Наші коні обережно ступають між тілами. Злякано форкаючи, оминають кінські трупи.
    – Є, тут! — крикнув Андрій. — Але хтось із його хлопців живий залишився! Гляньте!
    Ворон без зброї, в скривавленому одязі, роззутий, лежав навзнак із розкритими, задивленими в небо очима. Розрубана в трьох місцях голова спочивала на підкладених кимось грудках землі. Обличчя обтерте від запеченої крові. Задерев’янілі руки зігнуті на груди, між посіченими пальцями складені хрестом два набої. Мав на тілі безліч колотих і рубаних ран.
    Усі були переконані, що то якийсь воронівець залишився живий, вночі розшукав свого ватажка і віддав йому останню пошану. Не хотілося оповідати про розмову з Олею, про її намір відвідати побоїще. Хотілося чомусь заховати в таємниці той порив душі безстрашної дівчини…
    Злазимо з коней і на хвилину приклякаємо біля ще одного із тих, що своєю смертю заслужили на вічне життя в пам’яті українського народу. Ніхто з нас не знав ні його імені, ні справжнього прізвища; знали лише, що Ворон і багато з тих, що полягли з ним отут, на пограниччі степу, походять із Запоріжжя, із сіл, де нащадки січовиків вирощували хліб, ловили рибу й лоцманували на небезпечних дніпрових порогах.
    — Усіх забрати не можемо, — перервав задуму Хмара, — але Ворона треба забрати. Мусимо поховати десь, щоб не загубилася могила, щоб нащадки могли прийти до неї й віддати пошану.
    — Відправимо до Мотриного монастиря, — озвався Петренко. — Колись Василя Чучупаку туди перенесемо.
    Чорнота заперечив рухом голови:
    — Не можемо Ворона забрати. Велику кривду і для козаків, і для нього зробимо. З товариством поліг — хай з товариством і спочиває. Треба подбати, щоб якесь близьке село відібрало наших і поховало окремо. Їдьте, панове, до ліска, я вас дожену.
    За кількасот кроків озираюся. Мій побратим вкляк біля Ворона, заглиблений у молитву. За кілька хвилин догнав нас і поїхав поруч, сором’язливо відвертаючи обличчя, — понурий ведмідь мав червоні від сліз очі.
    У гайку — ще непривітніше. Вирвані трьох- і шестицалевими гранатами грабчаки й берізки лежали на розбитих кулеметних тачанках, прикривали розшарпаних партизанів і коней. Коло розбитої тачанки — тіла двох дівчат-розвідниць. Одяг на них розрізаний шаблями — «товаріщі» потішалися, розглядаючи мертве дівоче тіло. Старий тавричанин — батько однієї з розвідниць, що веселив нас рибацькими байками якось на одній зі стоянок на Черкащині, — лежав по другий бік тачанки. Осторонь — знайоме обличчя начальника кулеметного відділу з одірваною по коліно ногою. На скроні — рана від кулі, над нею у шкірі — чорні цятки пороху від пострілу зблизька. Кулеметник власною рукою і револьвером підписав останній рахунок…
    З почуттям болю й гордості їдемо з побоїща».[120]
    Селяни навколишніх сіл позбирали воронівців і поховали їх в могилі в лісі Раєвського над просікою, що проходить поруч із балкою зі Шпакової до Розумівки. В місці, де сходяться обидві балки, недалеко від станції Хирівка, трохи західніше від неї, постала висока могила борцям за Волю України.[121]
    Нині вона впорядкована, до неї знову ідуть люди. Лунає тут і пісня кобзаря: «У могилі край дороги буйна сила спочива»…
    
   
   
    
     7. Цибулівський месник Микола Кібець-Бондаренко
    
    
    Микола Степанович Бондаренко народився 1896 року на Херсонщині у волосному селі Цибулевому,[122] що за 30 верст на південний схід від Кам’янки. Хата його батьків стояла на кутку Пшеничівка. Село було розташоване недалеко Чорного шляху, яким татари з Перекопу через пониззя Дніпра, а тоді між верхів’ями Інгульця, Тясмина і Росі сунули в Україну по здобич. Немає сумніву, що прадіди Миколи Кібця-Бондаренка — а він був козацького роду — боронили рідну землю від хижої орди. Зовнішній вигляд вродженого кіннотника (чорнявий, невеликого зросту, з гострим поглядом чорних очей, широким лобом і великим носом) наводить на думку, що якийсь кримський татарин чи турок таки «породичався» з праріднею Кібця, «потурчив» її.
    Місцевість, де народився Микола, була по вінця переповнена історичними переказами, міфами, легендами, козацькими думами про героїчну минувшину.
    Розповідав їх і дев’яностолітній Юхим Дорошенко — дід малого Миколи по матері. Від нього і довідався хлопець про свою Батьківщину, про участь своїх прадідів у Гайдамаччині. Допоміг Миколі пізнати, хто він, якого роду, і вчитель Захар Божко.[123] Микола вбирав у себе перекази про козаків і гайдамаків, напевно, і себе уявляв гайдамакою, що б’є панів, орендарів і всіх тих, хто не дає вільно жити на рідній землі.
    Так і сталося. Микола Кібець-Бондаренко увійшов в українську історію як звитяжець, організатор і учасник успішних бойових операцій проти завойовників-ординців. Його життєвий шлях оспівав Михайло Дорошенко в книзі «Стежками Холодноярськими». Кібець — герой книг «Холодний Яр», «Героїзм і трагедія Холодного Яру», «Отамани Гайдамацького краю. 33 біографії».
    І все ж про його життєвий шлях, особливо до літа 1920 року, мало що відомо. Можна, звичайно, припускати, що він воював на фронтах Першої світової — адже на початку війни вже мав 18 років і підлягав мобілізації. Очевидно, служив у кавалерійському дивізіоні — бо чи не всі бойові побратими-повстанці відзначали його унікальний талант кіннотника і любов до коней.
    Можливо, брав участь у антигетьманському повстанні, яке у листопаді 1918 року підняв у Цибулевому колишній штабс-капітан російської армії Матвій Григор’єв…
    Перша згадка про Кібця як про повстанського ватажка припадає на початок серпня 1920 року, коли Микола Бондаренко на чолі кінного загону у сто шабель, сформованого із хліборобів Цибулевого і навколишніх сіл, взяв участь у Знам’янському повстанні.
    Микола відзначався авантюрною вдачею, сміливістю, козацькою зухвалістю, винахідливістю, організаційним талантом. Завжди діяв у першій лінії, наражаючись на смертельну небезпеку. Говорив: «Або голову збути, або славу здобути». Запалював бійців особистим прикладом.
    Кібець став просто пострахом для окупантів. Недаремно у Знам’янці та на інших залізничних станціях, на які неодноразово здійснював нальоти Кібець, восени 1920 року більшовики вивісили десятки плакатів, на котрих було зображено хижого птаха — кібця, що ширяв над червоноармійськими загонами. У своїх пазурах кібець ніс двох червоноармійців, які стікали кров’ю, і, витягнувши шию, клював дзьобом інших. Під малюнком надпис: «бандит — Кобец».[124]
    Врешті більшовики зрозуміли, що плакат лякав не українських селян, а окупантів та їхніх приплентачів, і ліквідували красномовну агітку.
    Чим же так жахав росіян повстанський ватажок Кібець? Микола уславився надзвичайно вмілими засідками і несподіваними нальотами на більшовицькі гарнізони, під час яких роззброював цілі військові підрозділи ворога. Здійснював диверсії на залізниці. Так, 10 серпня 1920 року на перегоні між залізничними станціями Хирівка та Цибулеве його хлопці розібрали залізницю, внаслідок чого розбився ешелон червоної кінноти Семена Будьонного. Повстанці частину червоноармійців вистріляли, а частину взяли в полон. Трофеїв назбирали чимало: 92 коней, сідла, 5 кулеметів, рушниці, набої…
    Ось як описував його старшина Чорноліського полку Михайло Дорошенко: «Отаман (Пилип) Хмара відрекомендував кіннотникам (Степової дивізії. — Ред.) Миколу Кібця — невеличкого росту чоловіка з великим носом та чорними гострими очима. Веселий гомін покотився між вояцьким товариством, почулись і дотепи: «Маємо двох птахів — «кібця» й «чорного ворона»… А два побратими з пташиними прізвищами, жваві й веселі, подали один одному руки та обіцяли один другого боронити».[125]
    «Партизани Кібця виглядали імпозантно, — згадував ад’ютант командира 1-го куреня Холодного Яру Юрій Залізняк (Горліс-Горський). — За рахунок будьонівців загін добре «підлатався»: хлопці мали першокласні коні, сідла й зброю, всі добре одягнені, в шинелях і рогатих будьонівках. Лише Кібець був у шкіряному комплекті зі шкіряним летунським шоломом на голові. Приглядаюся до відомого в степу ватажка партизанів — Кібець на височенному вороному огирові скакав через пліт, щоб продемонструвати можливості «купленого» у будьонівців коня. Малого зросту, з розставленими в їзді ліктями, гострим носом і гострим поглядом, Кібець справді нагадував малого степового хижака кібця, який був пострахом мирних пернатих мешканців степу…»[126]
    У жовтні 1920 року між Веселим Кутом і с. Чорноліска у засідку Кібця потрапив червоноармійський загін. Точну кількість убитих не з’ясовано, але полонили одинадцять осіб. Їх Кібець відправив до отамана Пилипа Хмари, якому підлягав. Серед здобутих трофеїв — кулемети «Максим» і «Люїс», набої до них, гранати.
    Наприкінці жовтня, можливо на початку листопада, Микола Кібець у формі червоного командира з трьома перевдягнутими у будьонівську форму козаками, що, як і отаман, зневажали смерть, поїхав до Цибулева, де стояв загін «по борьбе с бандитизмом». У народі ці частини називали «бе-бе».
    Представивши документи на ім’я «товаріща Хлєбова», Микола відрекомендувався червоному командирові, який жив у хаті Лимаря — знайомого Кібця, і домовився про «совмєстноє виступлєніє протів банд Хмари і Кобця».
    — Нє мєшало би нам совмєсно проєхать і посмотрєть мєстность, ознакоміться с обстановкой, — сказав Микола. — А на всякій случай возьмітє с собой какіх-нібудь два дєсятка красноармєйцев.
    Таким чином отаман виманив півсотню «бе-бе» з Цибулевого. Рушили через греблю у напрямку на Чорноліску і Веселий Кут. Місцевість сприяла вдалій операції: по один бік ліс і гори, по інший — річка і болото. Доїхали до балки, де в засідці напружено чекали його козаки.
    Микола зняв кашкета і одягнув його знову. Це був умовний знак. З ярка одразу полетіли кулі. Червоноармійці кинулися в різні боки. Червоний командир розгубився і почав питати у Кібця, що робити. Замість відповіді той з пістоля «побажав» окупанту «вічного і спокійного відпочинку». А червоний за філігранну роботу залишив Миколі доброго коня.[127]
    Поплескуючи по шиї новопридбаного друга, Микола мовив:
    — Добрий кінь, вишколений, і хоч косить на мене сердитим оком, але хліб і цукор бере, значить, будемо друзями, заприятелюємо.
    Неподалік села Бузівки у капкан Кібця втрапили будьонівці. Червоні загубили до двадцяти чоловік вбитими і пораненими. Разом з Хмарою Микола організував засідку і в с. Дмитрівка, де вони знали кожну стежину. І знову повний успіх!
    І червоні готували не одну пастку, але Микола щасливо оминав їх. Тоді окупанти вирішили помститися на його родині: на початку листопада 1920 року вони до смерті закатували його дружину, «чорняву красуню Євгенію», та півторарічного сина Миколу.
    «Кібець вже знав про трагедію своєї родини, але воєнний час не дав можливості упорядкувати наболілі, болючі справи… Він тяжко переживав своє велике нещастя і ще більше горів помстою. І ось тепер вони стоять на подвір’ї, де тиждень тому розгульна большевицька банда знищила його любу родину. З хати ніхто не виходив його зустрічати, було тихо й сумно.
    — Тату! — гукнув Кібець — Якщо ви в хаті, вийдіть сюди!
    У вікні блимнуло світло, і незабаром з хати вийшов тесть (Олекса Трихманенко). Микола зліз із коня і пішов назустріч тестеві. Впав на коліна, обняв татові ноги й гірко заплакав. Вперше бачили козаки сльози у свого героїчного командира.
    — Тату, простіть! Я винен за смерть вашої дочки, а моєї дружини, й сина…
    Горем убитий батько підняв Миколу і обняв, кажучи:
    — Кріпись, сину! Що скоїлось, того вже не повернеш. Їм тепер однаково, а ти знаєш, що робити…
    Микола взяв лопату і з батьком пішов до могили. За ними пішли козаки, теж з лопатами. Засвітили ліхтарі і почали обережно розгортати землю».[128]
    Яма була неглибока… Лопати швидко наштовхнулись на дошки, якими були прикриті тіла. Спочатку витягли Євгенію, потім Миколку. «Дружину козаки поклали на драбину, а сина Микола на руки взяв, і понесли до хати. Батько розпалив вогонь у печі, грів воду, а козаки взялися робити домовину… Жахливий був вигляд нещасних жертв: сліди побоїв і знущань неймовірні». Тіла потемніли, але тлінню ще не піддалися.[129]
    Коли вода нагрілася, принесли великі ночви. Микола сам помив дружину і сина. Одягнувши їх у чисте вбрання, поклали в домовину, поставивши її на лавці під образами. «Осиротілі батько й Микола скорботно дивилися в труну, де лежало двоє найрідніших людей. Мати лівою рукою пригортала до свого серця дитину, обоє в одній домовині.
    Вночі приїхав отаман Хмара. Зайшов до хати, перехрестився і, глянувши на понівечені лиця небіжчиків, сумно промовив:
    — Боже, Боже, хіба це можливо, щоб таке звірство й катування могла вчинити людина?!
    Микола показав знаки від побоїв на обличчі та на грудях сина. У жінки так само рани на грудях і на лиці, на голові пасма повириваних кіс.
    Вже світало, треба було рушати. Микола вийняв із кобури червону китайку, яку мали майже всі козаки, щоб було чим очі накрити при потребі, примірив і, відірвавши шматок, накрив обличчя покійників. А потім до половини відкрив, присутні попрощались. Останнім попрощався Микола. Поцілував у чоло дружину й сина і накрив очі китайкою… Поки сонце зійшло, виросла нова могила, а на ній дубовий хрест. На могилі повстанці поклялися знищити червоний Володимирський ескадрон».[130]
    Підготовка до розплати була ретельною. Розвідка зібрала відомості про розташування червоного ескадрону, його денний розпорядок, рівень дисципліни. В цьому допомогли і мешканці села Знам’янки, пов’язані з повстанцями. Добули навіть карту з усіма позначками — так що наперед знали, де штаб, де хати, в яких зупинилися комісар і командир, де виставлялася варта і куди висилалися роз’їзди…[131]
    Помстилися катам проти ночі на 10 листопада. Кременчуцький губернський відділ управління 11 листопада 1920 року повідомив одним рядком: «В с. Знаменка бандиты обезоружили эскадрон, забрав половину с командиром в лес, остальные раздетые разбежались».[132]
    Подія ця відбулася в с. Знам’янці, через яке проходить залізниця Київ — Одеса, тобто на території, яку окупант контролював. Цю історію зберіг для нас підхорунжий Чорноліського полку Михайло Дорошенко з Цибулевого…
    До ранку ще було далеко, а відділ Кібця вже під’їхав до села з боку степу. Хмара ж наблизився до села від лісу. Коней Микола залишив у степу, а сам із козаками та провідником підкрався до городів, а тоді вже і до караульного приміщення. Раптом за ворітьми почулися тверді кроки кількох людей. За хвилю відчинилася хвіртка і у двір зайшло четверо червоноармійців. Троє поплелося до хати, а четвертий, почувши кінський тупіт, вискочив на вулицю з рушницею і закричав:
    — Кто єдєт?
    Почув відповідь:
    — Свой!
    — Кто — свой? Пропуск! — кричав кацапчук.
    — П’ять! — відповів вершник і в свою чергу запитав відклик.
    — Партсіґар!
    За хвилину заїхав ще один вершник. Це був роз’їзд — червоні вирішили трохи погрітися. Розводящий відчинив половину воріт. У дворі вершники зіскочили з коней.
    Тільки вони взялися за куриво, як Кібець із хлопцями вже тримали нагани біля їхніх носів.
    — Руки вгору! — тихо скомандував Кібець. — Тут є для вас прикурка!
    Спантеличені кіннотники і розводящий не спам’яталися, як їм заткнули пельки і зв’язали руки.
    — Не пищати! — попередив Микола. — Бо зразу вам кінець!
    Полонених вкинули в комору, знадвору замкнувши двері на клямку. Розводящому розв’язали рота і першого пустили до хати. За ним зайшли Кібець і декілька козаків.
    У хаті ледь світила гасова лампа, прикручена на малий вогник. Вартові безтурботно спали на соломі. Їхні рушниці стояли в кутку біля порога, на лавці лежав наган із пасом, що належав кулеметникові.
    Хлопці відразу прибрали до рук усю зброю і навели на москалів рушниці. Кібець, тримаючи напоготові «Кольта», почав будити варту.
    — Падйом! — крикнув він.
    Вартові неохоче пробуджувались, чухались і позіхали. А хтось запитав:
    — В чьом дєло?
    — Здєсь банда, — спокійно відповів Кібець.
    Поки розгублені комунари кліпали очима, отаман вигукнув:
    — Встать, рукі ввєрх і ні с мєста! Хлопці, обшукать і впорядкувать «товаріщєй».
    Кацапчуків блискавично обшукали, пов’язали руки та повели до комори під замок…
    Почувши гамір, із другої половини хати вийшов наляканий господар. Кібець одразу його заспокоїв:
    — У вас, дядьку, буде все в порядку. Ідіть і спокійно відпочивайте до ранку. Зрозуміло? Ви нічого не бачили і не чули, а ранком вийдете і будете собі господарити.
    Була вже четверта година ранку, час зміни вартових і застави. Міняти заставу пішли з розводящим. Він місив грязюку попереду, за ним йшли Кібець і троє козаків із рушницями, револьверами та ножами. Коли наблизились до застави, що засіла в ямі між деревами, пролунав голос:
    — Кто ідьот?
    — Сваі, — обізвався розводящий.
    — Пропуск?
    — Антабка, — кинув Кібець і запитав відклик.
    — Ствол! — відповів вартовий.
    Кібець одразу вигукнув:
    — Ні з місця! Руки вгору!
    Двоє вартових підняли догори руки, а третій вхопився за револьвера, та даремно — один із козаків ударом ножа у груди звалив його на землю. Інших двох зв’язали. Зміна варти на заставі відбулася швидко і без зайвого гамору. Тепер тут, біля кулемета, лишилися два козаки, а Кібець із товаришем повернулися до вартового приміщення, ведучи з собою в’язнів. «Село ще спало. Навкруги тиша і спокій, лише співи півнів сповіщали скорий прихід ранку».
    Прибувши на місце, Кібець вислав двох вістових на конях із рапортом до Хмари, який чекав зі своїм відділом за селом. Одного «новопридбаного» коня Кібець лишив для себе. Вартових замкнули теж у комору, де вже ставало тісно…
    Тим часом Хмара підвів свій відділ до самого села, поставивши на дорогах тачанки з кулеметами і виславши підкріплення Миколі. Козаками чорноліського отамана, що прибули на допомогу, Кібець підсилив варту на стійках та біля караульного приміщення, а сам із двома козаками і черговим по частині під’їхав до квартири командира ескадрону «товаріща» Грецького.
    Зайшли у двір і, як годиться, зручно розташувалися; черговий під загрозою смерті постукав у вікно. З хати почувся голос:
    — Кто там?!
    — Таваріщ камандір, скарєй подимайтєсь, банда! — з жахом мовив черговий.
    — Адну мінуточку, я сєйчас, — відповів Грецький.
    Не минуло й хвилини, як він, ще роздягнений, чіпляючи на ходу пояс із револьвером, вискочив із сіней. Поспішно запитав:
    — В чьом дєло, дєжурний, ґдє банда?
    Тут із-за рогу вискочив Кібець і, піднісши цівку «Кольта» до носа командира, відповів:
    — Банда здєсь. Руки вгору!
    Не встиг Грецький спам’ятатись, як двоє козаків уже його роззброїли.
    — Знаєш що, командире, — почав Кібець, — я той чоловік, чию жінку й дитину ти замордував. Як ти думаєш, що я маю з тобою зробити?
    Очі Грецького широко розплющилися від страху. Він намагався опанувати себе. Нарешті промовив:
    — За тваю жену і рєбьонка я нє віноват. Ето падлєц-політрук Ґалємба.
    — Добре, — сказав Кібець, — якщо наш план буде виконаний, я тобі, сволото, дарую життя. Одягайся скоріш і наказуй горністові грати збір ескадрону та негайно поклич свого комісара. Чуєш?
    — Да-а… Єслі ти мєня пащадіш, то своі мєня расстрєляют, — відповів Грецький.
    — То вже мене не стосується, — кинув Кібець.
    Тим часом козаки за допомогою вартового викликали комісара ескадрону і передали йому наказ:
    — Нємєдлєнно явіцца!
    У супроводі козаків політрук Ґалемба поспішив до штабу. Біля хати, де жив командир, він жваво вискочив із сідла і, прив’язавши коня, вискочив на ґанок. Лише побачивши в кімнаті лісовиків, зрозумів, до кого в руки потрапив. «Затрусився, зрозумівши своє небезпечне становище. Без спротиву дав себе роззброїти».
    — Грайте збір ескадрону, скоро! — наказав Кібець.
    Одразу викликали горніста, і тривожна мелодія «розірвала ранкову тишу вогкого повітря». Червона кіннота зібралася швидко. «Старшин і підстаршин закликали у двір, що був обнесений високим дерев’яним парканом, і тут роззброювали та відводили вже до сараю, під замок, — писав Михайло Дорошенко. — Решта ставала в ряди посеред вулиці, що теж була обнесена парканом. Коли всі були зібрані, колону червоного ескадрону за наказом Кібця з обох сторін було закрито. Наблизились дві тачанки, розвернулись і поставили колону під перехресний вогонь. Колона заворушилась, але не рушила з місця».[133]
    Наперед вийшов командир ескадрону Грецький.
    — Таваріщі! — сказав він. — Ми окружени, я больше нє командір, командір — вот он, — і показав на отамана. — Тєпєрь он вам даст свой пріказ.
    Кібець сів на коня, виїхав наперед і промовив:
    — Не хвилюйтесь, товариші! Всі ви будете живі, але й не думайте тікати… А тепер, ескадрон, слухай мою команду! Складати зброю! По одному наліво-о, марш!
    Червоні кіннотники під’їжджали по одному до повстанської застави і складали зброю на віз. Після цього кожного обшукували, лише тоді він знову ставав до лави.
    Так роззброїли близько двох сотень червоних. Забравши кращих коней, впорядкувавши вози зі зброєю та іншими трофеями, повстанці від’їжджали. З собою взяли політрука Ґалембу з його вірними прислужниками і трьох «косооких» китайців.
    Червоноармійці мовчки чекали команди. Нарешті Кібець під’їхав до командира Грецького, подав йому руку і мовив:
    — Залишаю тобі твій ескадрон, роби що хочеш із ним.
    Потім повернувся до лави і подав команду:
    — Смірно!
    Всі затихли й стали струнко.
    Кібець, вистріливши вгору з револьвера, весело промовив:
    — Я, товариші, вам більше не командир. Вашим командиром остається товариш Грецький…
    На прощання отаман ще раз пальнув угору. І повстанці рушили в дорогу. Кібець — позаду валки, а за ним, в ар’єргарді, гуркотіли дві тачанки. В степу за селом дали декілька пострілів із трофейних скорострілів. Їхали не поспішаючи. Всі були дуже задоволені — адже повстанський арсенал поповнився на дві сотні рушниць з набоями, пару десятків револьверів, чимало гранат, два «Максими» і один «Люїс». Захопив Кібець у штабі і списки осіб, які підлягали арешту, телеграми Кременчуцької губернської ЧК, різні накази…
    Отаман Хмара тихою ходою повів свій відділ до Чорного лісу, за ним тягнулась валка з трофеями. Біля Поляни Кібець зупинився для порахунку з Яшею Ґалембою і «косоокими» за жінку й дитину. Тут же постріляли декількох комунарів, що брали колись участь у вбивстві дев’ятьох поранених повстанців, яких зрадив Явдоким Щербак. Від’їхали трохи від місця страти і стали на постій.
    Отаман Хмара призначив кулеметників до здобутих кулеметів, оглянув трофейну зброю і сказав:
    — Багато для нас усього цього. Повеземо до Холодного Яру й віддамо там якомусь відділові, що потребує.[134]
    
    За кілька днів Кібець повторив свій успіх — цього разу на станції Хирівка. Ось уривок з інформаційного зведення Кременчуцької губернської ЧК від 19 листопада 1920 року: «В Знаменском районе 13 сего года ноября бандой в 300 конных и пеших был произведен налет во главе с бандитом Кипчиком на ст. Хировка. Бандиты разоружили охрану, состоящую из 128 чел. красноармейцев, из которых один убит и один ранен. С проходящего в это время поезда бандиты захватили одного красного офицера, которого увели в лес… Бандиты скрылись в лес, захватив с собой телефонные и телеграфные аппараты и некоторые части нашей водокачки».[135]
    Не минуло й тижня, як Кібець налетів на вузлову станцію Знам’янку. Ось що писали москалі 24 листопада 1920 року в інформаційному зведенні Кременчуцької губернської ЧК: «На ст. Знаменка налетела банда и захватила с собой командира эскадрона кавалерийского полка 1-й Конной армии, взводного командира, 10 красноармейцев, 59 лошадей, 78 седел, 44 винтовки, 2400 патронов, 48 сабель, 1 «наган», 1 патронную ленту, 5 чел. обмундированных и библиотеку эскадрона в 48 экземпляров, все было увезено в лес».[136]
    Здійснили наліт на 15-й кавалерійський полк, який отаборився в селі Знам’янка. Один ескадрон, який стояв неподалік лісу, відрізали від полку, потім зняли вартових, обеззброїли підрозділи, взяли 75 коней та 85 нових сідел. До Кібця пристало чимало червоноармійців — наступного дня загін уже нараховував 120 кавалеристів…
    До кінця листопада 1920 року Хмара і Кібець орудували неподалік Знам’янки — здійснювали диверсії на залізницях, зупиняли потяги, знищували відділи червоноармійців і ЧК. Це підтверджує інформаційне зведення Кременчуцької губернської ЧК від 29 листопада 1920 року: «В Знаменском районе ежедневно появляются бандиты, терроризирующие население и совработников. Работать совершенно нет возможности, так как приходится прятаться очень часто, ввиду налетов… В селе Цыбулево во время проведения-выполнения разверстки бандитами изрублено 4 красноармейца. Из окон домов бандитов все время производилась стрельба. Бандой кавалеристов в 70 чел. разобран путь и перерезан телеграфный провод. По-видимому, это сделала одна из шаек банды Кипчика».[137]
    Та на допомогу окупантам насувалася зима. Провести «на партизанці» зиму, та ще й 1920–1921 року, було неможливо. Тож у с. Гутницьке з’їхались на нараду отамани. Були тут Кібець, Загородній, Хмара, Максим Терещенко, Сергій Клепач і командир Дніпровського партизанського загону, колишній старшина Синьої дивізії Армії УНР Баранів. Після суперечки вирішили пробиватися за кордон. Начальником штабу походу було обрано Максима Терещенка, інспектором кавалерії — Сергія Клепача.
    Їхали шляхом, що проходив понад залізницею Бобринська — Помічна. Під вечір 3 січня передня стежа повідомила, що назустріч посувається валка. Хмара наказав Кібцеві влаштувати на узліссі засідку.
    Передніх півтора десятка вершників Кібець пропустив із миром…
    Шквальний вогонь кулеметів і рушниць виявився повною несподіванкою для червоних. Із тих, хто уцілів, небагато намагалися оборонятися. Інші розбігалися, ховалися за насипом по той бік дороги. Микола з козаками вискочив із засідки. У запалі він не помітив, що кілька червоних залягло за горбком. Вони і відкрили несподівано вогонь. «Тієї нещасливої хвилини, — писав Михайло Дорошенко, — ворожа куля вирвала з повстанських лав найхоробрішого і найсміливішого лицаря — Миколу Степановича Бондаренка-Кібця. Упав із коня мертвим, але шаблі із своїх міцних та відважних рук не випустив. Він її символічно передавав і доручав живим борцям, щоб продовжували боротьбу за Волю і незалежність України».[138]
    Михайло Дорошенко писав, що Кібець держак шаблі затис так, що довелося розгинати по одному кожний палець.
    У цьому бою було вбито і командира 14-ї дивізії 1-ї Кінної армії Олександра Пархоменка. Захопили повстанці й «армійську скарбницю» та багато цінних документів. Було це 3 січня 1921 року.[139]
    Поклавши Миколу на підводу, на якій ще недавно їхав «ґєрой ґражданской войни» Пархоменко, повстанці поспішно рушили. Їхали цілу ніч, намагаючись вислизнути з небезпечного району. По селах скрізь стояли червоні частини. Перед світанком дісталися в Надлак. Тут і зупинилися. Миколу занесли до школи, замовили у теслярів труну.
    «Микола Кібець лежав у сосновій домовині, серед просторої шкільної зали, гарно убраний, готовий в далеку останню дорогу. Тяжко відходити на вічний спочинок, не здобувши волі України… — такі залишив свідчення Михайло Дорошенко. — По обіді заграла сурма і на дзвіниці жалібно залунав самотній дзвін. До школи зібралось повстанське товариство і багато місцевих людей, щоб віддати останню пошану безстрашному воїнові Миколі Степановичу Бондаренку-Кібцю. Козаки пройшли біля труни і віддали воєнний салют побратимові… Серед місцевого большевицького активу знайшлися такі, що не зорієнтувалися в події… Прийнявши повстанців за червоноармійців, вони хотіли переконати організаторів похорону не ховати з попом та хрестами, та ще й біля церкви. Але відповідь для них була дуже коротка… Того ж дня, тільки без священиків, поховали їх… і поза церквою».[140]
    Миколу винесли зі школи Хмара, Загородній, Залізняк, Михайло Дорошенко (Вернигора) та ще двоє. Вони й стали в почесній варті біля могили. Через плече Пилипа Хмари висіла Миколина кобура. Коли священик закінчив відправу, до козацтва звернувся отаман Хмара:
    — Більше року тому назад мені вперше довелося познайомитись з цією славною, відважною, тепер уже легендарною людиною — Миколою Бондаренком. На початку серпня 1920 року, коли почалось повстання, він більше як із сотнею вершників приєднався до повстання. Я на нього дивився із застереженням, просто приглядався і до його зовнішності, і до його хитромудрої поведінки… Гадав я, що це такий собі хитрун, а може бути, й підступник. Але згодом переконався, що дуже помилявся. Виявив, що це не хитрун, а дійсний патріот своєї Батьківщини, не обманець, а кришталевої чистоти людина, в якої щире серце, людина козацького роду, роду чесного та відважного, в якого з покоління в покоління плекалась любов до Батьківщини… Мало тепер роде наша окрадена земля таких синів, як Микола. Здібний вояк, непересічний приятель в небезпеці… Він завжди передбачливо і всебічно обмірковував свої дії… І завжди нападав. Перемагав, як не силою зброї, то хитрістю і спритом… Його несподівані напади, швидкість дій наводили страх на ворога і кидали в паніку цілі ворожі загони. Недарма дали вони йому прізвище — Кібець, бо він, як грім серед ясного неба, несподівано з’являвся хтозна- звідкіль і, зробивши спустошення, нагло зникав. І перед ним не раз тікали в паніці не лише малі загони, а й цілі будьонівські частини. Після зведення порахунків із Володимирським ескадроном за замордованих наших побратимів та за замучену в тяжких муках родину Кібець сказав: «Дякую Тобі, Господи, що намічений план я виконав, тепер я готовий на всі чотири вітри. Тепер легше буде мені помирати…» Важко нам, вірний друже Миколо, з тобою розлучатись. Хто ж нам буде розповідати так, як ти розповідав про нашу історичну бувальщину: про козаків-запорожців, про Мамая і його могилу, про кіш Дорошенка, про по полю розкидані могили… Тяжко нам тебе пращати і залишати в Надлаку, проте твоє коротке, але змістовне життя завжди буде прикладом для всіх нас. Дух твій бойовий, лицарський залишиться з нами на все життя. Ти помер славною смертю воїна, і за це тобі Слава і вічна пам’ять![141]
    Ставши струнко, Хмара віддав честь. Тоді витягнув із Миколиної кобури червону китайку і накрив небіжчикові очі. Після цього попрощались й інші. Коли труну закрили, пролунала команда і всі виструнчилися. Над могилою схилився жовто-блакитний прапор. Тричі пролунав салют. Так біля церкви в Надлаку виросла нова могила борця за волю України. На дубовому хресті долотом зроблено надпис: «Микола Бондаренко, 1896–1921».
    Недовгою виявилася повстанська стежка Миколи Кібця-Бондаренка. Та за цей час він устиг уславитися. Пам’ятаймо цього хороброго чоловіка.
    
   
   
    
     8. Звенигородський кошовий Семен Гризло
    
    
    Завдяки Іванові Макаровичу Гончару до наших днів дійшла надзвичайно цікава групова світлина, найпевніше 1917 року, — світлина драматичного гуртка с. Гусакового Звенигородського повіту. На ній — 19 козаків і козачок, а також мала дитина. Всі одягнуті святково: у вишиваних сорочках, хлопці — в шароварах і високих козацьких шапках, дівчата у намисті та вінках, в очіпку лише одна — дружина вчителя з с. Моринців. Всі молоді та юні, середній вік — близько 18–20 років. Збереглися і їхні імена: Грицько Оксененко, Параска Сіваченко, Павло Русалівський, Юхим Котенко, Сергій Вавела, Настя Русалівська, Купріян Козоріз, Оксана Русалівська, Грицько Харсун… Обличчя — чисті, спокійні. Молодь певна себе, своєї краси і чистоти. У третьому ряду в центрі — учасник гуртка з Кальниболота Семен Гризло. На лавці ліворуч сидить майбутня його дружина — Ярина Русалівська з Гусакового.
    Яку виставу грали в той день гуртківці? Може, про нещасливу любов?
    Чи знали вони, що доля готує їм не мелодраму, а багатоактову трагедію? Чи розуміли, що стоять вони на межі, коли треба брати до рук зброю і стріляти першим?
    Які їхні долі? Чи всі вони після революції 1917 року опинилися по один бік барикад? Чи, може, хтось, піддавшись на більшовицьку агітацію, підняв руку на Батьківщину? В останнє повірити важко, адже з фотографії дивляться такі прекрасні обличчя української молоді.
    Певно знаю лише, що учасник гуртка Семен Григорович Гризло з Кальниболота, козак із неслухняним русявим волоссям та закрученими догори вусами, став значною постаттю в історії нашої Батьківщини — першим кошовим відродженого українського козацтва.
    Народився він, швидше за все, наприкінці 1880-х років. Служив на Чорноморському флоті. Брав участь у повстанні на броненосці «Потьомкін», за що був засланий до Сибіру. Повернувся на початку 1917-го. Належав до партії соціалістів-революціонерів. Мав організаторський талант, був енергійним і діловим. Звенигородський отаман Іван Лютий-Лютенко характеризував його як «дуже толкового, розумного чоловіка».[142]
    Учасник революційних подій на Звенигородщині Іван Тримайло давав таку оцінку: «Гризло був здорової будови, красень-козак, чуприну носив підстрижену «під макітру», тобто по вуха. Він був сміливий і хоробрий — правдивий козарлюга… Гризло був щирої, доброї натури — бився за Україну, ніколи не числячись зі своїм життям. Коли дістане вістку, що вороги грабують селян, то не питає, багато ворожої сили чи ні, а зараз же кличе: «Брати, готуйтеся до бою бити нашого ворога!»[143]
    А ось як оцінив Гризла інший його земляк — Юрко Тютюнник, який із великою ревністю ставився до успіхів отамана: «Невисокого зросту, русявий, дуже рухливий; років коло 30; до того часу був писарчуком при волості й, здається, деякий час учителем «школи грамоти». Він мав неабиякий організаторський хист, але малоосвічений, кар’єрист і недалекозорий. Служив при війську в обозі писарем та каптенармусом».[144]
    Даючи цю характеристику, Тютюнник не зумів приховати своєї недоброзичливості: оце «писарчуком при волості» та «в обозі каптенармусом» він, зрозуміло, сказав не з метою підняти престиж Семена Гризла, а якраз щоб принизити враження від діянь звенигородського кошового на фронтах Великої вітчизняної війни проти російських окупантів.
    Що б не казав про свого земляка Юрко Тютюнник, так чи інакше Семен Гризло ввійшов в українську історію як один із перших організаторів Вільного козацтва: вже в березні 1917 року він очолював його Кальниболотський курінь.
    У березні у Звенигородці відбувся повітовий з’їзд Вільного козацтва. На ньому кальниболотського курінного обрали кошовим отаманом Звенигородського повіту. Слід відмітити, що на користь Гризла зняв свою кандидатуру перший організатор Вільного козацтва Никодим Петрович Смоктій.
    На з’їзді ухвалено постанову, в якій зазначалося, що Вільне козацтво організується для оборони вольностей українського народу та охорони ладу, що Вільне козацтво є територіальною військовою організацією, до якої мають право вступати громадяни повіту, не молодші вісімнадцяти років. Зверталася увага, що до козацтва не можна приймати людей, ворожих українській справі, а також караних судом за злочини.
    Юрій Тютюнник зазначав, що «вже тоді Вільне козацтво досить радикально підходило до питання українсько-російських взаємних відношень».[145] У той час коли соціалістичні вожаки Центральної Ради визнавали над собою юрисдикцію Петрограда, Вільне козацтво вважало Тимчасовий уряд Керенського урядом чужої держави. «Вільне козацтво весь час робило натиск на органи влади в бік якнайрадикальніших рішень у національному питанні».[146]
    Як делегат від Звенигородського вільного козацтва Гризло брав участь у 2-му Всеукраїнському військовому з’їзді, на який з’явився в старокозацькому строї: жупані, шапці зі шликом, із шаблюкою, зрозуміло, з оселедцем. Інший делегат від Звенигородщини, Грицько Шаповал, виступив на з’їзді з промовою. «Вільне козацтво, — говорив він, — не просило дозволу (Тимчасового уряду. — Ред.) організовуватися, він нам не потрібний. Ми тільки відберемо наше… Якщо Вільне козацтво одержить наказ приїхати до Києва і взяти під охорону наші інституції, то ми це зробимо…»[147]
    «Масу з’їзду складали т. зв. «мартівські українці», — згадував делегат з’їзду Юрко Тютюнник. — Революція зірвала полуду з їхніх очей, і вони побачили всю кривду, яка творилася над ними як над українцями… Любов свою вони вже віддали Україні. Для Росії залишалася одна ненависть. Любов до України не була ніжною любов’ю дитини. О ні! То була гаряча, не знаюча компромісу любов… Один натяк із боку вождів, що треба загинути в ім’я досягнення ідеалу, — і маси готові були жертвувати своїм життям знайденій Батьківщині… Та понад усім панувала ненависть до Росії. То була ненависть, що виникла наслідком до краю ображеного почуття власної гідності, ненависть наслідком образи найсвятіших, найідеальніших почувань масової душі… Революція зірвала тогу шляхетності з Росії, і замість ідеалу наші очі побачили потвору…
    Національна революція набирала титанічного розмаху. Вона зовсім не хотіла рахуватися з майбутньою долею Росії. «Мартівські українці» з посвятою і навіть із фанатизмом неофітів чекали моменту, коли можна буде увігнати ніж не «в спіну рєволюциі», а в серце Росії… Інстинктивно вони відчували, що це треба зробити. Увігнати ніж в серце Росії негайно… таке було бажання. Хіба можна видобути з людської душі більшу ненависть? У стихійній ненависті до Росії була найбільша сила нашої революції».[148]
    Не дивно, що Звенигородське вільне козацтво на чолі з кошовим Гризлом, не вагаючись, відгукнулося на заклик полуботківців скинути російську владу в Україні.
    3 липня 1917 року в Петрограді підняли повстання більшовики. Кращої нагоди, щоб скинути російське ярмо (на цей раз демократичне), годі було чекати. Ще вночі 3 липня Микола Міхновський — організатор збройного виступу полуботківців — вислав гінця до штабу коша Звенигородського вільного козацтва з наказом у ніч на 18 липня роззброїти московські ешелони, які на той час перебуватимуть на їхньому терені, і вирушити до Києва на допомогу. Меншу частину козаків звенигородці повинні були вислати в напрямку Христинівки і Знам’янки — з метою захопити залізничні вузли і не допустити передислокації окупаційного війська.
    Роззброївши росіян, козаки поспішили до Києва. Трохи не доїхавши до столиці, на станції Мотовилівка (згідно з іншою інформацією — на ст. Пост-Волинський), звенигородці дізналися, що вже немає потреби їхати далі. Вони, повні енергії і національного ентузіазму, змушені були повернути назад. По дорозі їм зустрілися ще кілька ешелонів вільних козаків, які поспішали на допомогу полуботківцям… Завернули й цих. «Цим першим наступом села на Київ кермував штаб Звенигородського коша на чолі з Гризлом».[149]
    Зрозуміло, що агресивні національні меншини прихильно ставитися до української сили не могли. «Представники меншостей у Центральній Раді Рафес, Балабанов, Крупнов, Фрумін та інші при одній згадці про Вільне козацтво тратили рівновагу. Рафес говорив, що Вільне козацтво буде громити жидів. Він заклинав українську демократію Марксом і всіма святими, щоб вона знищила «ето шовіністічєскоє паґромноє казачєство».[150]
    Долаючи неприхильність росіян та євреїв, повінь української стихії заливала села і міста. І була ця стихія не анархічна, а свідома порядку та ієрархії.
    Щоб надати козацькому рухові всеукраїнського масштабу, Звенигородський кіш ініціював і разом з небагатьма іншими осередками забезпечив проведення Першого всеукраїнського з’їзду Вільного козацтва. Розпочався він у Чигирині 3 жовтня 1917 року. З’їзд перетворився на потужну маніфестацію українських національних почуттів, демонстрацію української сили. «Між прибувшими я зустрів декількох старшин в козацьких історичних одягах з кривими шаблями і пістолями за поясом, — згадував один із делегатів Яків Водяний. — Це були полковник звенигородський Гризло, полтавський полковник (прізвища не тямлю) та ще кілька невідомих мені сотників».[151]
    Організатора з’їзду Семена Гризла було обрано Генеральним осавулом Вільного козацтва. Ярослав Пеленський стверджує, що в Чигирині звенигородця обрали Генеральним хорунжим…
    Вже в грудні 1917 року особовий склад Звенигородського коша Вільного козацтва сягнув 20000 козаків і старшин. Така велика сила українського воїнства свідчить про рідкісний організаторський хист і великий авторитет полковника Гризла, який не марнував часу, як керівники Центральної Ради, а талановито оформлював «стихійний гін українських мас до організування українських збройних сил як єдиної запоруки національних прав».[152]
    Звенигородщина стала військовим центром українського козацтва. До неї з усіх кутків тяглися зв’язки. Штаб Звенигородського коша Вільного козацтва перетворився на штаб об’єднаного Вільного козацтва південних повітів Київщини та Північної Херсонщини.
    У лютому 1918 року через Звенигородський повіт пробивалися гарматні частини 2-го корпусу російської гвардії. Вільні козаки приневолили росіян скласти зброю та передати військове майно. Пізніше козацтво змусило демобілізуватися 6-й і 7-й драгунські полки російської кавалерійської бригади. Росіяни здали до 2000 коней, сідел і силу іншого майна та зброї.
    «Особливо видатна операція Вільного козацтва (була) проти 8-ї російської армії в районі станції Бобринська, — згадував Юрко Тютюнник. — Тут були скупчені ліпші курені Звенигородщини, Черкащини та Єлисаветщини. Кількість скупченого поблизу станції Бобринської козацтва перевищувала 8000. Звенигородців було 4620; вони прибули з власною артилерією і кавалерією.
    Бій тривав цілий день, при цьому обидві сторони зазнали значних втрат; він закінчився нічною атакою на росіян, по якій останні були розбиті й розбіглися в різних напрямках. Тут мало не був захоплений командант російських військ на Україні (Михайло) Муравйов… Під час операції звенигородцями командував Хведот Бондар (с. Кирилівка), черкасцями — Водяний, єлисаветцями — Кульчицький; всією операцією кермував штаб Звенигородського коша».[153]
    Згодом в інтерв’ю газеті «Известия В.Ц.К.» Муравйов сказав: «Революційна російська армія пройшла Україну, змітаючи на своєму шляху все, що носило на собі ознаки буржуазно-шовіністичного сепаратизму. Одне наближення червоних військ примушувало повіти, а то й цілі губернії визнавати нашу владу. На Україні довелося натрапити на оригінальну організацію буржуазної самооборони. Особливо дався взнаки Звенигородський повіт, де український шовіністичний націоналізм збудував собі фортецю у формі так званого Вільного козацтва. Ця організація не тільки не допустила нашої влади в повіт, а, навпаки, сама перейшла до наступу, чим зробила чималу шкоду нашим військам. Я дуже шкодую, що мені не довелося зруйнувати це гніздо, втопити в крові тих, що посміли підняти руку на червону армію…»[154]
    Ідеологію вільних козаків Звенигородщини пізніше — чітко і лаконічно — сформулював отаман Козацького куреня Звенигородського коша Вільного козацтва Гриць Шаповал: «Зметемо всю кацапню… Із землею змішаємо… І всім зрадникам те буде».[155]
    Попри шляхетні бажання, «кацапня» потопом розливалася нашою землею. Центральна Рада, знищивши зав’язь українського війська 1917 року, тепер змушена була звертатися по допомогу до чужого війська — німецького. «Не погоджуючись із такою політикою, яку я вважав контрреволюційною і антинаціональною, — писав пізніше Юрко Тютюнник, — я вийшов зі складу членів Центральної Ради, виїхавши на батьківщину у Звенигородський повіт…»[156] Насправді Тютюнник напередодні вступу червоних втік із Києва.
    Напевно, вразило його, що на батьківщині повним господарем був інший чоловік — кошовий Вільного козацтва Семен Гризло. Амбіційний і авторитарний Юрко Тютюнник із цим погодитися не міг. Йому, як виглядає, буквально не давала спати слава земляка. Принаймні подальші кроки свідчать про це. В автобіографії Тютюнник назвав Гризла — авторитетного українського діяча, організатора українського війська — «людиною з кримінальними нахилами». «За нього, — писав далі Тютюнник, — я взявся в першу чергу. Мені допомагав Демерлій (також член Центральної Ради), який поділяв мої погляди».[157] Вислів «також член Центральної Ради» свідчить, що Тютюнник, хоч і «вийшов зі складу членів Центральної Ради», все ж виступав на Звенигородщині від її імені. Авторитет представників державної влади і допоміг Тютюннику та Демерлію скликати повітовий селянський з’їзд «із представниками від робітників і вільного козацтва»[158] та провести через нього рішення про арешт Гризла. Вільне козацтво, залишившись без кошового, почало розкладатися. Це призвело до безвладдя на Звенигородщині. Ним скористалися комуноєврейські душі. У Звенигородці з’явився якийсь Кац і почав організовувати більшовицькі революційні комітети й т. зв. червоногвардійські загони. Його праця посувалась незвичайно повільно — причиною цього неуспіху були «порівняно націоналістичний настрій селянських мас», відсутність робітничого класу та «повне незнання Кацом місцевих умов».[159]
    Оскільки Кацу ніхто не заважав, він осмілів до того, що вирішив скликати «з’їзд селян і робітників Звенигородщини». І скликав його. Мета була прозора: оголосити у Звенигородському повіті — батьківщині Вільного козацтва — «совєтскую власть».
    Тоді Вільне козацтво розігнало це збіговисько. Під виглядом ярмаркового дня козаки в’їхали до Звенигородки, на базарі організувались у відділ, який несподівано атакував ворога, роззброївши загін червоного верховіття… Здійснив цю операцію курінний Антін Шкільний із с. Вільхівці, до речі, член Центральної Ради та Всеукраїнської ради військових депутатів. Визволили вільні козаки з в’язниці і свого кошового — Семена Гризла.
    А Кац мусив показати свій хвіст. Тікав, відстрілюючись із пістолета. За ним, скинувши шинелю, побіг вільний козак Іван Рябенький. Він був невисокого зросту, «шустрий». У своєму пістолі мав лише два набої. Через те і не стріляв, ощаджуючи їх. Нарахувавши з боку Каца шість блискавок і зрозумівши, що «грізний Кац» вже беззахисний, Рябенький пришвидшив біг, наздогнав злодія і змусив капітулювати. Як дисциплінований козак, не вбив втікача, а здав його своєму командиру.[160]
    Подробиці суду над більшовиком не відомі, зате знаємо наслідок: у ніч проти 12 лютого Каца на березі Гнилого Тікича забито, а коло його трупа козаки кинули дохлого собаку, промовисто натякаючи, що собаці — собача смерть…
    Взнавши, що вбито «товаріща прєдрєвкома» Каца, Юрко Тютюнник, у якого досить було комуністичного туману в голові, кинувся «відновлювати порядок у місті».[161] А оратор був він знаменитий. До того ж говорив він як член Центральної Ради. Дехто, чухаючи потилицю, почав прислухатися до нього.
    Що пропонував народний трибун? Пропозиція була одна: «врятувати» Звенигородку від єврейського погрому. Для цього він закликав вільних козаків вийти за місто. «Після зусиль мені вдалося, — писав він пізніше, — вивести за місто озброєний натовп. Зібраний тут натовп обрав мене отаманом Вільного козацтва».[162] Отак Юрко Тютюнник «став» отаманом звенигородського Вільного козацтва, створеного Семеном Гризлом… Не козацька рада, а саме натовп, за визнанням самого Тютюнника, зрозуміло без дотримання елементарних процедур, «обрав» його отаманом…
    І першим «чином» Юрка Тютюнника в новій якості була найактивніша участь у похороні «видатного комуністичного діяча Звенигородщини тов. Каца»…
    
    1919 року Семен Гризло воював на Волині під командуванням отамана Володимира Оскілка. Борис Мартос стверджував, що Гризло брав участь у перевороті, який вчинив Володимир Оскілко проти ночі 29 квітня 1919 року. І це справді було так. Ось спогади самого Оскілка: «О 23-й годині ночі план був готовий, і викликаним на ту годину учасникам перевороту було дано наказ при такій диспозиції: «Сотникові Гризлу з кінною сотнею в 92 чоловіка (це була штабна сотня, зорганізована з бувших лейб-гвардійців царської армії) о 2 год. ночі нагло напасти на станцію Здолбунів і заарештувати С. Петлюру; Галицькому полкові розташуватися на станції в повній бойовій готовності і бути в моєму розпорядженні; 2 бронепотягам бути готовим до маршу; кінній сотні на чолі з сотником Лєгіном утримувати рух у місті; Луцькому полку о 6 годині відправитися на фронт під Коростень у резерв 1-го корпусу!
    На обличчях учасників і в розмові видно було радісний настрій… Всім усміхався крутий поворот до ліпшого, урятування Батьківщини підбадьорювало, змушувало з більшою силою працювати».[163]
    О 1-й годині ночі згідно з наказом сотник Гризло доповів, що сотня виступила на Здолбунів. О 2-й годині Галицький піший полк кількістю 2900 чоловік зайняв станцію. О 3-й годині політичний відділ доповів про арешт Кабінету Міністрів… О 3 годині 20 хвилин на розвідку до станції Здолбунів виїхав бронепотяг, бо від сотника Гризла не було відомостей про арешт Петлюри.
    Нарешті розвиднілося. Ранок 29 квітня був ясний і теплий… О 7 годині повернувся бронепотяг із сотником Гризлом, котрий доповів, що арештувати Петлюру не вдалося, бо коли сотня прибула до Здолбунова, то «натрапила на міцно обставлений двірець, а потяг Петлюри по зближенню сотні до двірця одійшов до Дубна».[164] Коли ж сотня, не говорячи нікому про свою місію, вивантажилася на станцію, два курені піхоти хотіли сотню обеззброїти, і Гризло «примушений був вивести сотню зі Здолбунова».[165]
    Які причини змусили Гризла взяти участь у державному перевороті? Напевно, він поділяв думку Володимира Оскілка, що саме на Петлюрі лежить вина за невдачі на фронті, власне за катастрофу, яка ставала очевидною для багатьох. Петлюру Оскілко вважав «ліквідатором нашої державності».[166]
    Цікавий факт: під час арешту соціалістичного уряду були затримані й однопартійці Семена Гризла — есери «з Аркадієм Степаненком на чолі».[167]
    Все ж переворот виявився невдалим, і Гризло мусив тікати з армії. Тож рушив він у рідні краї…
    Повернувшись на Звенигородщину, де в той час твердої влади не було, Гризло організував партизанський загін, який базувався неподалік Мокрої Калигірки. Невдовзі до нього в ліс на розмову прийшов сотник Армії УНР Іван Лютий-Лютенко з Товмача. Розповівши про секрети свого «лісового мистецтва» і переконавшись, що перед ним гідний чоловік, Гризло несподівано запропонував йому очолити загін. Отаман пояснив, що сам хотів би зайнятися суспільно-політичною працею серед селян, та обіцяв постачати загін новими кадрами.[168]
    Лише через деякий час Лютий-Лютенко погодився і став на чолі відділу, взявши собі псевдо Ґонта. А Гризло і його «права рука» Карась пішли селами вербувати свідомих українців. Налагодив Гризло й співпрацю з місцевими євреями — кравцями та шевцями, які шили повстанцям обмундирування й чоботи. Розплачувався з ними цукром, який брав із цукроварень.
    Зненацька у звенигородські села прийшли червоні. Почалися екзекуції «неблагонадійних», зокрема в містечку Мокра Калигірка окупанти розстріляли 17 українців і 5 євреїв, які шили повстанцям чоботи та одяг. Подібні розправи більшовики здійснювали і в інших звенигородських селах та містечках — червоні виводили за село мешканців і розстрілювали кожного десятого — на пострах живим.
    За ці злочини Іван Ґонта і Семен Гризло вирішили відплатити большевикам несподіваним і жорстоким ударом. «Гризло нашвидкуруч зібрав у Сухій Калигірці 300 озброєних і добре муштрованих повстанців. Послали десяток козаків на вивідки… Здобувши дані про розташування каральної дивізії… вдосвіта вирушили на помсту. Десь о 3-й годині, знявши тихцем застави червоних, наскочили… на ту каральну дивізію сплячу і розторощили її вщент. Мало кому з червоноармійців, що втікали в білизні (деякі зі своїми дівками), пощастило врятувати своє життя, бо й тих, що поховалися в ярах і по кущах… добивали, розшукавши, як зійшло сонце».[169]
    Після гучної перемоги до Гризла і Ґонти з довколишніх сіл почали сходитися гайдамаки: повстанський загін бурхливо збільшувався. Передавши командування Іванові Лютому-Лютенку, Гризло повернувся до суспільно-політичної роботи та вербування свідомих українців до повстанських загонів.
    Бої проти червоних продовжилися. І не тільки в рідних околицях, а й на Херсонщині. В жовтні 1920 року стежки розійшлися — далі вони діяли окремо.
    За свідченням ад’ютанта Симона Петлюри Олександра Доценка, загін Гризла налічував 100 кінних і 2000 піших.[170] А от Іван Тримайло стверджував, що загін сягав 3000 козаків і старшин. Діяли повстанці в Холодному Яру, на Уманщині й Звенигородщині. Співпрацювали з отаманами Андрієм Гулим-Гуленком, Петром Дерещуком, Пилипом Хмарою, Яблочком, Жуйводою, Заболотним, Загороднім, Цвітковським… Згідно з «Советской военной энциклопедией», на кінець 1920 року об’єднаний загін Гризла і Цвітковського нараховував 4000 бійців.[171]
    Загинув Семен Гризло в бою 3 березня 1921 року під селом Новоселицею Звенигородського повіту.[172] Свідчення про його останні дні дав козак Іван Тримайло…
    Коли большевицька навала залила Звенигородщину, Семен зі своїм загоном перейшов на Уманщину, в село Іванківці. Там були цукроварня й винокурня. «Гризло їх зайняв, наче свою певність».[173]
    Більшовики спершу наступали меншими відділами, а потім більшими. Але козаки трималися стійко. Тоді підійшли нові частини, оточили село і нікого з нього не пускали. Побачивши, що проти такої сили він не встоїть, Гризло вирішив прорватися крізь оточення.
    По тяжкому бою партизани все ж вирвались із зашморгу. Але втрати наші були дуже тяжкі — під Іванківцями загинуло майже половина козаків, що були з Гризлом. Сам отаман вискочив на чолі невеликого гурту, решта тих, що прорвалися, розсіялись.
    «…У ту ніч, коли Гризло відступав зі своїм гуртком, мело снігом так, що й світу Божого не було видко, — згадував Іван Тримайло. — Він не оглядався назад, бо надіявся, що в таку завірюху ворог не буде переслідувати.
    До нашого містечка Мокра Калигірка не завернув, бо не знати, чи, бува, не було в ньому большевицького війська, а зупинився зі своїми козаками на одному хуторі. Удосвіта, коли завірюха притихла, козаки посідлали коні. Але щойно виїхали з хутора, як большевицький кінний відділ, що, видко, слідкував за ними, обстріляв їх. Козаки, відстрілюючись, почали відступати. В цей момент Семена Гризла було тяжко поранено у праве коліно, так, що ногою не міг ворухнути. Було убито під ним і коня. Козаки хотіли отамана посадити на іншого, але він рішуче відмовився і сказав: «Ні! Мені не жити, а ви рятуйтеся, я вже тут помру, але живим ворогам не дамся!..» Козаки поїхали. Большевики ж, здоганяючи їх, зупинились коло Гризла. Він же мав ще стільки сили волі й духу, що навлежки застрелив трьох большевиків, а сам собі пустив кулю в голову під бороду і так загинув геройською смертю».
    Вбитого отамана кавалеристи 45-ї дивізії привезли до Кальниболота. «Від сильного морозу Його тіло замерзло, — продовжував Іван Тримайло з Кальниболота. — Було видно Його три рани. Видко, що большевики стрілили ще в мертвого. Замерзле Його тіло поставили до стіни під конюшню і всяко над ним знущалися: кидали в нього камінням та гноєм… Так стояв Він замерзлий два дні під охороною міліції. Потім міліція відвезла Його тіло до Звенигородки і там скинула на вулиці. І знову наші вороги обкидали замерзле Його тіло купою каміння та кізяками. Хоч большевики й стерегли тлінні мучені останки нашого Отамана, але сильні морози і завірюхи допомогли нашим людям викрасти Його тіло і таємно поховати в Звенигородці на старому цвинтарі».[174]
    Так завершив шлях кошовий Семен Гризло, який від перших днів Лютневої революції оформлював українську збройну стихію в організаційні рамці.
    
   
   
    
     9. Кость Блакитний, Головний отаман Холодного Яру
    
    
    Село Ганнівка розкинулося на берегах річки Жовтої, яка тихо тече-в’ється через усе село і то виблискує глибокими плесами, то заростає очеретом. Влітку вона місцями міліла так, що можна було перейти вбрід. Правий берег здіймався круто, а лівий був пологий. За селом відкривалися неозорі чорноземи.
    У цьому селі 10 лютого 1898 року в заможній родині хліборобів і народився Кость Пестушко, майбутній козацький отаман. Напевно, не раз в дитинстві підходив він до могили, що височіла серед села біля річки. Казали, що це поховання козаків Богдана Хмельницького, бо саме між Ганнівкою і Жовтими Водами відбувся вирішальний бій із Потоцьким. Діди навіть показували місце, де відбулося побоїще, — Оласову пасіку. Поховавши мертвих, козацтво пішло далі. Зупинилися у Тернах та й зачали бенкетувати. Тому і стали Терни Веселими.
    Дід Костя, Семен Павлович Пестушко, був чоловіком заможним, тримав повітову земську станцію, мав чимало землі, з якої 25 десятин передав своєму синові Юрію, батьку Костя. Мати майбутнього отамана, Олександра, була малописьменною, а батько, Юрій Семенович Пестушко, закінчив чотири класи церковнопарафіяльної школи. Крім Костя, було в родині ще троє козаків — Іван, Федір, Микола — і троє дівчат — Поліна, Віра, Уляна (ще до 1917 року всі вони закінчили гімназію).
    Дитинство Костя було звичайним: грав із хлопцями на вигоні у війну, ходив до школи, допомагав батькові по господарству. А от сестри «росли панночками-гімназистками. Вчились, приїжджали на вакації і дуже мало втручались у господарські справи. А нам, хлопцям, часом доставалось», — згадував молодший брат Федір. Це підтверджувала і сестра Віра. «Нас мама жаліли, а самі дуже багато робили, — розповідала вона. — Ми, правда, мали служницю і строкових робочих, але тато вставали раніше їх, ще до сходу сонця і, поки робочі спали, напували й годували коней, а мама, ще доки розвидниться, кінчали варити в печі обід. Лягали мати спати пізно, бо пряли і в’язали при каганці і керосиновій лампі».[175]
    Попри те, що мати не допускала дівчат до кухні й праці в полі, вони не були ледачими: всі майстерно в’язали і вишивали, а дехто з них ще й вправно шив одяг.
    «У міністерській двокласовій школі Кость виявив непересічні здібності до математики, — писала Олена Несіна, племінниця отамана. — Закінчивши школу, вступив до Олександрівського механіко-технічного училища».[176]
    «Кость дуже добре вчився, особливо з математики, — розповідала сестра Віра. — Одначе вчитель математики його не любив, бо Кость ставив питання, на які той не завжди мав відповідь. Завершились не надто приязні взаємини тим, що вчитель поставив Костеві двійку і велів восени брати переекзаменовку. Кость нічого з математики ціле літо не робив, але восени на екзамені відповів на всі запитання.
    — Тєпєрь ви матєріал знаєтє, — заявив вчитель і поставив йому «відмінно».
    — Ви дєйствітєльно так думаєтє? — перепитав Кость.
    — Канєшно, — відповів учитель.
    — Так вот што, господін профєсор, я за целоє лєто кнігі в рукі нє брал, — заявив Кость, а ввечері прийшов до його помешкання, порозбивав вікна і на другий день зголосився добровольцем на фронт».[177]
    Майже два роки бився український юнак на Турецькому фронті за російські інтереси. Воював хоробро і дістав у нагороду кілька Георгіївських хрестів. Був поранений. Після шпиталю він потрапив до офіцерської школи в грузинському місті Горі. Закінчивши її, юнак отримав призначення на Західний фронт, де й зустрів Лютневу революцію. Брат Федір оповідав, що на заклик Тимчасового уряду Кость зголосився добровольцем до т. зв. «ударних батальйонів смерті». Тут його і захопив більшовицький жовтневий переворот. Дезорганізація імперського центру призвела до розпаду російської армії, до кривавих розправ над офіцерами. Костя врятували солдати-українці і допомогли йому виїхати до Павлиша. Вже звідти пішки Кость добирався додому.
    Восени 1918 року двадцятилітнього Костя мобілізували до Армії Української Держави. Під час антигетьманського повстання Кость приєднався до війська Петлюри.
    Повстання було успішним. Але до яких наслідків воно привело? Відрікся гетьман — впала держава. А нової заколотники не спромоглися збудувати. Україну залили ворожі орди. І соціалістичний український уряд почав мандрувати залізницею у пошуках затишного міста, де не було ворогів. Але вони були скрізь. В тому числі і в уряді, який дбав переважно про декларації, гучні заяви, а військом, яке б мало захистити Україну, не опікувався, більше того, руйнував дикими демократичними експериментами…
    У червні 1919 року до Ганнівки прийшли денікінці. «Кость, — стверджувала Олена Несіна, — не бажаючи бути мобілізованим до денікінської армії, виїхав до м. Олександрівська, де ще зі студентських років мав багато знайомих. У них він й переховувався до січня 1920 року».[178]
    Олена Несіна повторила легенду, яку Кость Пестушко вигадав для односельчан та й своїх рідних. Щоб, бува, не проговорилися. Насправді він організував повстанський загін і воював проти білогвардійців. Про це свідчить, зокрема, начальник штабу Повстанської армії Нестора Махна Віктор Бєлаш: «1 жовтня (1919 р. — Ред.)… у штаб (Махна) прийшли ліві есери на чолі з Миргородським, Степовим (він же Блакитний і Пеструшка[179]) і анархістом Мирським, помічником Шуби. Вони розповіли, що в районі Кременчука є багато повстанців, які сидять у лісі без зброї, і що їх треба озброїти».[180]
    Далі Бєлаш повідав про отамана Шубу, загін якого роззброїла совєтська бригада. З 200 козаками отаман сховався у Чорному лісі, де зустрівся з отаманами Блакитним, Калібердою[181] та «петлюровцем Скирдой». Об’єднаний загін отаманів силою у півтисячі повстанців виїхав назустріч махновцям неподалік Нової Праги. Віктор Бєлаш зазначав: «Отримавши запевнення есерівської фракції нашої Реввоєнради, що ці загони не мають жодного зв’язку з петлюрівщиною і що вони цілком підпорядковуватимуться штарму,[182] я дав Блакитному 1000 рушниць і передав один батальйон (1000 багнетів) 5-го Гуляйпільського полку під командуванням Кацюри.[183] Таким чином постала «Середньодніпровська група» під командуванням Блакитного у складі: загону Кацюри (1000 багнетів, 10 кулеметів), загону Каліберди (1000 багнетів, 5 кулеметів) і відділу Скирди (500 багнетів, 2 кулемети)».
    Оперативним простором Середньодніпровської групи Степового-Блакитного стали Черкаси, Бобринська, Чигирин, Кременчук, Новогеоргіївськ, Знам’янка, Олександрія з напрямком дій на Білу Церкву. Доформувавши своє військо в районі Чигирина, отаман 20 листопада 1919 року наскочив на велику залізничну станцію Знам’янку і вибив звідти білогвардійців генерала Слащова.
    Свою групу, яка нараховувала 3000 бійців, Блакитний назвав «Республіканським військом», чим викликав бурхливе невдоволення у штабі Повстанської армії, бо таку ж назву мала армія Петлюри, проти якого виступали махновці. Нестор Махно гнівався на Бєлаша за те, що той виділив 1000 гвинтівок Пестушку.
    У цей час до штабу махновської армії прибув Юрко Тютюнник. Він теж просив зброю для формування повстанських загонів на Київщині. Прохання викликало гнів Махна. «Батько» закричав на есерів, які виступили посередниками: «УНР — наш классовый враг. Ни одной винтовки я не позволю отпустить из армии для этого империалистического вассала!»[184]
    Нестор Махно наполягав, щоб Блакитний підлягав командиру Трифону Гладченку. Але Блакитний не визнав того як начальника. «Між ними виникла сварка, — згадував Віктор Бєлаш, — і Гладченко, якого підтримував штарм, погрожував Блакитному…»[185]
    Кость уже переконався, що «махновці — це банда, яка живе сьогоднішнім днем». Він дійшов категоричного висновку, що «Махно ніколи й нічого не мав спільного з українською справою».[186]
    У січні 1920 року Пестушко приїхав у Ганнівку. Тієї ж ночі до села вступила червона дивізія латишів. Хтось із місцевих жителів повідомив особливий відділ червоних, що додому повернувся «білий офіцер». Костя заарештували, але, переконавшись, що у денікінській армії він не служив, звільнили. На ранок військова рада Латиської дивізії зібрала сход села, на якому Костя було обрано головою волосного революційного комітету і комісаром Ганнівської волості. На цих посадах він перебував до 12 травня 1920 року. Прикриваючись офіційним становищем, Пестушко творив підпільну українську організацію.
    Тоді у Криворізькому повіті майже одночасно утворилися дві підпільні організації: одна — під керівництвом Сергія Клепача і Скляра (Шкляра), інша — під керівництвом Костя Пестушка. Перша створила повстанський комітет, до складу якого входили переважно боротьбисти. Активністю він не вирізнявся. А от повстанком Костя Пестушка був активним від самого початку. Тож саме до нього звернулись погляди повстанських ватажків Іванова, Гниненка, Петренка та інших. У розпорядженні повстанської організації Пестушка була, як зазначали пізніше катеринославські чекісти, «крупная реальная сила».[187] Таємно субсидував повстанський комітет Блакитного голова Веселотернівського виконкому Олексій Литвиненко.[188]
    Підпільну організацію Клепача і Скляра незабаром розкрили чекісти. Це змусило їх змінити форми боротьби. Створивши повстанський загін, вони виступили проти совєтської влади. Частина підпільників із повстанкому Клепача-Скляра, побачивши, що їхні керівники поступаються організаційними здібностями Костеві Пестушку, перейшла до його мережі. Зокрема, перейшли сестри-зв’язкові Віра та Паша Бабенко, повстанець Кравченко (в майбутньому зрадник) та інші.
    Як виглядав Степовий?
    «Був це чоловік вище середнього зросту, — писав Федір Пестушко про свого старшого брата. — Добре складена статура. Бліде обличчя, але на рідкість привабливе: великі сірі очі, пухнасті чорні вуса, що надавали його двадцятидворічному обличчю більшої солідності, і хвиляста зачіска назад. Сіре вбрання військового строю, елегантні офіцерські чоботи. На правому боці маленький парабеллюм, зліва пляншетка, а через шию — далекогляд».[189]
    Найбільшою проблемою була зброя. Від Врангеля Степовий, як свідчили агенти ЧК, «помощи не хотел получать».[190] У підпільників визрів оригінальний план озброєння: вирішено було використати оголошену червоними мобілізацію.
    У Кривий Рог 12 травня 1920 р. мусили з’явитися юнаки 1898–1900 років народження. Згідно з розпорядженням більшовиків новобранцями мали опікуватися голова Ганнівського волосного комітету Костянтин Пестушко і голова Жовтянського волосного комітету, колишній капітан царської армії Григорій Кіндратович Гниненко.
    12 травня новобранці з навколишніх сіл прибули до Кривого Рогу. Коли їх вишикували, слово взяв воєнком:
    — Таваріщі навабранци! С етаво дня ви становітєсь настоящімі воінамі рабочє-крєстьянской Красной арміі. Ето, таваріщі, нє шутєйноє дєло, а дєло атвєтствєнноє, таваріщі, я думаю, што ви сазнатєльний народ і панімаєтє ето. Ето очєнь важноє дєла…
    «Степовий увесь час стояв поруч воєнкома і курив цигарку за цигаркою… А коли воєнком замовк, він витягнувся на команду «струнко»… Воєнком направився до нього, щоб потиснути руку. Але в ту мить пролунав постріл, просвистів маленький шматочок олова в повітрі і ввігнався у скроню воєнкома. Той снопом повалився на землю… Урядовці воєнкомату на мить отетеріли.
    І тоді продзвенів владний голос Степового, прорізуючи мертве остовпіння:
    — За нашу кров! За нашу честь! За кривди нашому народові!
    Пролунали три постріли вгору. Це був сигнал до повстання».[191]
    «За нетривалий період, — писали чекісти, — загін Степового виріс до 20000 осіб, мав дві гармати і кулемети… були також автомобілі, мотоцикли і велосипеди, які Степовий здобув, захопивши у Криворізькому повіті дві автоколони…»[192] Особливому відділу 6-ї армії і ОРТЧК Кременчуцького вузла було наказано терміново провести «суворе розслідування випадку з відправленням і пограбуванням ешелону (автомобілів, мотоциклів і нафти)», захопленого повстанцями 28 серпня на станції Лікарівка. Окупанти кинулися перевіряти залізничників у П’ятихатках, Знам’янці та інших станціях, розташованих неподалік від Катеринослава і Кременчука, небезпідставно підозрюючи їх у сприянні повстанцям.
    Диверсіями на залізниці Блакитний перервав рух: багато потягів було пущено під укіс, чимало зупинено. Так, степовики захопили ешелон із сіллю, яку роздали місцевому населенню.
    Незабаром до дивізії приєднався і загін Сергія Клепача. Чекісти у своїх звітах зазначали, що «лозунгом Степового была «Самостійна Украіна».[193]
    Колискою Степової дивізії став район войовничих козацьких сіл — Верблюжки, Варварівки, Водяної і Петрової. Повстання, яке вибухнуло у Кривому Розі, стрімко розливалося Херсонським степом. Про це свідчать панічні інформаційні зведення Кременчуцької губернської ЧК. Подаю їх мовою оригіналу:
    «…В районе Павлыш — Лекаревка оперируют банды около 1000 человек. По сводке штаба тыла от 28 августа — по дополнительным сведениям повстанческое движение и бандитизм охватывает весь уезд».[194]
    «Александрийский уезд. 4-го сентября бандой до 2000 человек под предводительством Степового был произведен налет на Александрию… Бандитами разграблен вещевой склад 1-го запасного батальона, уведена идейная музыкальная команда, выпущены из тюрьмы 29 бандитов. В нашем отряде есть жертвы… Для дальнейшего обеспечения города требуется в срочном порядке вооруженный отряд».[195]
    «Потери батальона не свыше 60 человек убитыми, ранеными и пропавшими без вести. Из карманов убитого командира повстанческого полка извлечен оперативный приказ о занятии города Александрии и знамя желто-блакитное… Есть полное основание ожидать вторичного наступления на город Александрию.
    Банды организованы в дивизию, имеющую четыре полка. Разбросаны побатальонно по всему уезду. Определенно известно, что заняты села Звенигородка, Куколовка, Красная Каменка, Новостародуб. На подкрепление к Александрии прибыл из Кременчуга отряд в составе 32 вагонов».[196]
    «…Александрийский район. Сводно-объединенный отряд под командой командира отряда особого назначения 6-й армии т. Юдицкого… вступил в бой с организованной бандой большой численности до 5000 человек в составе пехоты, кавалерии и артиллерии с орудием, пулеметами, большим запасом снарядов и патронов, в результате боя отряд тов. Юдицкого был разбит».[197]
    У цьому бою повстанці Степового захопили дві гармати і декілька кулеметів. Чекіст-історик Борис Козельський писав, що «в районі діяльності Олександрійської (Степової. — Ред.) дивізії майже неможливо було провадити радянську роботу. Банди тут рубали й сікли на всі боки — вони зробили з деяких повітів кип’ячий казан».[198]
    У бою багато що залежить від командира, від його особистих якостей. «Блакитний був надзвичайно популярний серед своїх Херсонців… — писав Федір Пестушко (Юрко Степовий). — З нього був не тільки добрий командир, але й хоробрий вояка. Блакитний завжди в критичні хвилини бою вмів вселяти в своїх підлеглих героїзм і відвагу. Одна його поява серед передових розстрілень магічно діяла на вояків. Херсонці вбачали в своєму отаманові-землякові справжнього командира, батька і товариша».[199]
    Успішно воювати з ворогом допомагала й висока організація. З наказів отамана Блакитного видно, що Степова дивізія мала чітку структуру: Головний отаман, штаб, контррозвідка, політична прибудова — повстанський комітет, полки, батальйони, курені, сотні, комендантська сотня, підривна команда, кінний відділ, канцелярія, інспекторський відділ, комісія інженерного майна, збройний відділ, комендатура руху, дивізійний суд, дивізійний шпиталь, господарчі частини.[200]
    Блакитний і голова повстанкома Наливайко ввели сувору відповідальність за окремі випадки бандитизму. Про це свідчить наказ № 2 Олександрійського повітового повстанкому від 26 вересня 1920 року. В ньому зазначалося: «…У повстанську армію влилися комуністичні провокатори, які з метою дискредитувати повстанців в очах населення ведуть погромну агітацію і провокують козаків на бандитизм, мародерство, незаконні реквізиції… За таких обставин армія існувати не може. Вона або буде розбита, або розійдеться, як юрба. Селянство чекає від нас чесної святої праці, а не бандитизму. Тому будь-які вияви бандитизму слід розглядати як провокаційну роботу комуністів, які треба викорінювати…»[201]
    Ще 23 вересня при повстанкомі, у полках і сотнях було створено комісії по боротьбі з бандитизмом. Особу, яку зловили під час грабунку, комісії мали право рішуче карати, в тому числі й розстрілювати.[202]
    Переможним маршем Степова дивізія підійшла до Холодного Яру.
    24 вересня 1920 року пополудні Медведівку заполонили колони степовиків. «Штаб отамана Блакитного розмістився у вищій початковій школі. Отаман степовиків, що прибув до школи в супроводі старшин на конях, виглядав імпозантно. Середніх літ,[203] кремезний чоловік із військовою виправкою, одягнений у простеньке вбрання військового крою, але з «цивільного» темно-сірого матеріалу. Мав лише револьвер, далековид і планшет із мапою».[204]
    Розташувавши дивізію в Медведівці, отамани зібралися на нараду, на якій Костя Блакитного було обрано Головним отаманом усіх повстанських загонів Холодного Яру і околиць.
    10 — 11 жовтня в районі Онуфріївського монастиря, що над Тясмином, відбувся семигодинний бій об’єднаних повстанських сил із частинами Красної армії. Закінчився він втечею червоних на Черкаси. Повстання розгоралося. В його полум’ї зникали окупанти та їхні помічники-запроданці. Від Городища до Олександрії і далі було суцільне повстанське море. Згідно з підрахунками чекістів станом на 11 жовтня 1920 року, в селах Чечеліївці та Олександрівці Олександрійського повіту «банды с каждым днем увеличиваются, количество бандитов доходит до 8000 чел. вместе со стариками и подростками. Вооружена банда частью куцаками, частью штыками и вилами. Имеет до 800 винтовок, три пулемета, бандой вырыты также окопы».[205]
    «…Александрийский уезд. В ночь на 12 октября в местечко Мироновку ворвалась банда до 500 человек, находящийся там продотряд разбежался… В Глинске убиты начальник милиции и его помощник, численность бандитов — 600–700 человек».[206]
    «Александрийский уезд… В Новопражcком районе, в деревне Верблюжка, по направлению станции Долинской появилась банда Штыля,[207] 600–700 чел., вооруженная куцепалами, винтовками… В село Мироновку в ночь на 12 октября вступила банда в 5000 человек…»[208]
    Але тут зв’язковий приніс повідомлення, що будьонівці палять села, з яких походила значна частина степовиків. Довідавшись про це, повстанці замітингували. Вони вимагали від отамана вести рятувати рідних. Блакитний спершу не погоджувався, але під тиском ухвалив вертатися. Він прислав до повстанського штабу начальника контррозвідки Григорія Житкевича з повідомленням, що складає з себе обов’язки командира об’єднання і вирушає з дивізією на Херсонщину.
    На нещастя, маршрут Степової дивізії перетнувся з маршрутом Кінної армії, яка з польського фронту переправлялася на південь України для боротьби з Врангелем. Біля Сентова ударний відділ Чорного Ворона (Миколи Скляра) вступив у нерівний бій з великою частиною Кінної армії. Не знаючи добре місцевості, Чорний Ворон не зміг вивести свого загону. В смертельному бою, рятуючи Степову дивізію, всі повстанці Миколи Скляра загинули разом з отаманом.
    Настала пізня осінь… Літнє обмундирування вже не гріло, а зимового не вистачало. Чимало повстанців ходили босі. Отаман був змушений ухвалити рішення про демобілізацію дивізії. Перед цим Блакитний розділив її на полки за територіальною ознакою. Кожна частина, рушаючи до своєї місцевості, забирала зброю, ховала її в місця, відомі лише деяким старшинам. Не демобілізувався лише кінний полк Іванова. Попри холод, він продовжив боротьбу. А частина повстанців знову повернула до Холодного Яру…
    Кость Блакитний і його соратники перейшли у підпілля. Згідно з вказівкою повстансько-партизанського штабу Юрка Тютюнника, Кость готував широке повстання. В березні 1921 року в Тарнові, де тоді знаходився повстансько-партизанський штаб, побувала зв’язкова Костя Блакитного Віра Бабенко. Їй вдалося повернутися і привезти відповідні інструкції отаману.
    На Катеринославщині з’явився доктор Гелєв. Симон Петлюра призначив його, македонця за національністю, організатором повстання на Катеринославщині, в Північній Таврії та Західній Херсонщині.
    Серед підпільників, які працювали у мережі Степового-Блакитного, слід згадати добрим словом Віру і Пашу Бабенко, Ялисея Лютого, Олексу Литвиненка, Порфирія Приволоцького, Огника-Микитенка, Івана Шпонька, Йосипа Безрідного, Івана Горобця, Кедровського, Юхима Ільченка, Загуменного, Охрімовича, Даниленка, Марію Радько та інших. Плани українських підпільників, як свідчить ворог, були «грандіозними». Чекістів вразила «широта размаха задуманного».[209]
    Революціонери півдня України справді провели величезну роботу — створили потужну підпільну мережу. 5-й з’їзд совєтів Катеринославської губернії, враховуючи нетривке становище окупаційної влади, 8 березня 1920 року оголосив «фронт борьбы на внутреннем кулацко-бандитском фронте фронтом такой же государственной важности, как и бывший белогвардейский»[36]. У зв’язку з цією постановою губернський виконком оголосив на час кампанії «по борьбе с бандитизмом» «всю территорию Екатеринославской губернии на положении фронта со всеми вытекающими последствиями»[37].
    Показово, що Москва поклала керівництво «борьбы с бандитизмом на Украине» на Раду оборони, конкретно — на командуючого червоними військами в Україні Михайла Фрунзе. Як бачимо, втриматися в Україні окупаційна влада могла лише силою армій і фронтів. А росіяни твердять, що їх, завойовників, українці-наддніпрянці зустрічали з хлібом-сіллю…
    Повстання мало розпочатися в Єлисаветграді під час першотравневої демонстрації 1921 року, керувати якою повинен був генерал-хорунжий Андрій Гулий-Гуленко[38]. Але ці плани перекреслив отаман Андрій Рибалко-Зірка. Його кари гідна необережність призвела до розкриття підпільної організації і, як наслідок, до численних людських жертв. Відтак дату повстання було перенесено на 1 червня.
    Завдяки злочинній балакучості отамана Зірки, а потім і зраді, були знищені сотні українських патріотів, зокрема й доктор Гелєв та холодноярський отаман Юхим Ільченко, на той час командуючий військами Верхньодніпровського повіту і частини Криворізького. Тільки 7 вересня 1921 року в Жандармській балці з вини Андрія Зірки Катеринославською ЧК було розстріляно 51 повстанця. Ось їхні прізвища: отамани Юхим Охтономович Ільченко, Олександр Ксенофонтович Микитенко-Огник, Оврам Михайлович Огій, Марко Васильович Кикоть, підпільниці Віра Лук’янівна Бабенко, Параска (Паша) Лук’янівна Бабенко, Ганна Дмитрівна Уманська, Тетяна Несторівна Дядик, Агнія Єлисеївна Євтушенко, Катерина Олексіївна Рибка, Надія Андріївна Бардашева, Поліна Семенівна Калина, Катерина Йосипівна Мойсеєва, Ганна Степанівна Царенко, підпільники і партизани Максим Харитонович Цибенко, Іван Георгійович Горобець, Іван Петрович Воробей (Горобець), Сергій Гаврилович Кордуян, Марко Васильович Целина, Пилип Олімпійович Щукін, Іван Андрійович Бардашів, Іван Дем’янович Шпонько (він же Кочерга-Кочереженко-Печерний), Андрій Єлисейович Калина, Микола Демидович Окатий, Кирило Митрофанович Чебаненко (Чабаненко?), Петро Іванович Величко, Микола Антонович Максименко, Дорофій Артамонович Товмач, Лаврентій Єгорович Гордієнко, Йосип Созонович Безрідний, Давид Микитович Межевецький, Яків Євстафійович Таран, Павло Никифорович Мар’янченко, Олекса Андрійович Литвиненко, Олександр Трохимович Василенко, Олександр Лук’янович Смолєєв (Смолій?), Іван Григорович Гуртовий, Семен Парфентійович Коваль, Дмитро Савелійович Васич, Григорій Юхимович Тарасенко, Пилип Васильович Яровий, Олександр Петрович Запольський, Порфир Якович Криволоцький, Михайло Іванович Кедровський, Георгій Миколайович Горященко, Олекса Митрофанович Рибка, Іван Капітонович Шабля, Кіндрат Миколайович Бондаренко, Федір Каленикович Бузько, Павло Пилипович Кравченко, Михайло Михайлович Яковенко-Яловенко. Серед інших розстріляли і зрадника Івана Олександровича Зірку-Рибалка. Він був 52-м…
    Сестри Віра та Паша Бабенко, за словами очевидців, на розстріл йшли, співаючи «Ще не вмерла Україна»…
    Через зраду Андрія Зірки було розкрито і Центральний український повстанський комітет у Києві, все керівництво якого заарештували. «Так було ліквідовано, — писали чекісти, — спробу петлюрівців організувати грандіозне повстання на Україні, причому велику роль в цій ліквідації відіграла Катеринославська губЧК»[39].
    Перенесення дати повстання на 1 червня мало фатальне значення і для Степового-Блакитного… Зрадник видав місцезнаходження отамана. Будинок, у якому перебували Кость Блакитний і отаман Лютий (Ялисей Черевик), було оточено. Але товариші з боєм таки прорвалися. Кравченко, колишній повстанець, а тепер зрадник, намагався зупинити Блакитного, волаючи, що повстанці помиляються, що ЧК «не такий вже й страшний орган, яким його малювали, що ЧК зовсім не намагається винищувати якомога більше людей, як вони думали раніше». Запроданець вигукував: «Дивись, адже я працюю, і ти будеш працювати разом зі мною»[40]. Але Степовий і Лютий, не зупиняючись, продовжували відстрілюватись. Та назустріч їм біг червоноармієць. Прицілившись, він пальнув із рушниці…
    Чекісти намагалися врятувати життя Костеві, щоб потім допитати його, надали йому першу медичну допомогу, аби зупинити кровотечу. Але зусилля виявилися марними. «…И он умер, — писали чекісти, — произнеся слова: «Вмираю за рідну Украіну»[41]. А Лютому таки пощастило втекти в гори.
    Убивство Костя відбулося на очах у його молодшого брата Федора, який пізніше описав героїчну епопею Степової дивізії у книжці «В Херсонських степах». Федір, щоправда, стверджував, що, потрапивши в оточення, Кость застрелився. Останніми його словами були: «Як буде Україна вільною, передайте привіт!»[42]
    За кілька днів перед смертю Кость казав братові: «Вмирати зовсім не страшно, коли знаєш за що. Смерть не така страшна, як хтось думає. Але померти ні за цапову душу — дуже страшно… За таку смерть нащадки проклянуть… Я тільки раз поклявся перед нашим жовто-блакитним прапором вмерти за нього. Вмерти за нашу священну національну ідею збираюсь тільки один раз. Такої смерті й шукаю вже три роки, і я її колись знайду»[43].
    Кость Блакитний знайшов те, чого шукав: він загинув у бою за Україну.
    Три дні окупанти не дозволяли поховати Костя. На четвертий день його батько Юрко прийшов по сина.
    — Харошева же ти синка васпітал, — з насмішкою промовив комісар.
    — Я певен, що ваші батьки також не знають, де ви є і що робите, — похмуро відповів батько.
    Комісар дозволив поховати Костя, що й було зроблено, але наступного дня приїхали чекісти, відкопали тіло і повезли до повітового центру. Батько також поїхав. Труну у Кривому Розі відкрили, сфотографували, лише потім Юрій Семенович забрав сина. Вдруге могили Костя не чіпали[44].
    Так обірвалося молоде життя, прожите для України…
    Візьму на себе відповідальність і передам Україні привіт від її незабутнього сина — Костя Степового-Блакитного.
    Україно, чуєш?!
    
   
   
    
     10. Чигиринський отаман Юхим Ільченко[210]
    
    
    У кожної людини своє призначення: кому бути землеробом, кому вчителем, а кому воїном. Однак у буремні часи землероб може взяти до рук зброю, вчитель — стати вождем, а воїн — боягузом. Тільки буря здатна виявити справжнє обличчя людини. Такою бурею в новітній історії була Українська національна революція.
    Поблизу Суботова в околиці Холодного Яру розкинулося мальовниче село Рублівка. Тут і народився Юхим Охтономович Ільченко. Завдяки батькам йому вдалося отримати освіту. Односельчани стверджували, що він «був дуже начитаний». Наприкінці 1917-го та на початку 1918 року Юхим працював начальником залізничної станції Знам’янка.[211]
    Ільченко, очевидно, належав до однієї з українських політичних партій, оскільки у 1918 році, коли на Чигиринщину прийшли німецькі війська, йому було «рекомендовано приїхати додому і підняти повстання проти німців». Завдання він виконав. Та наступати на Чигирин із Полуднівки пішло лише душ із двадцять — стільки, скільки було рушниць. А «на кажду вінтовку було по 5 патронів».[212] Як командир полуднівського загону, Юхим увійшов до складу Чигиринського повстанкому. Очолив повстанком Свирид Коцур.[213] Проти ночі 28 листопада 1918 року повстанці увійшли до Чигирина.[214]
    1919 року коцурівці брали участь у братовбивчих боях проти холодноярців та частин Армії УНР. Серед козаків і старшин Чигиринського полку зріло незадоволення діями Коцура, адже кому охота битися, та й ще на смерть, зі своїми? Та війна проти своїх братів продовжувалася… Зокрема, з «петлюрівцями» бої точилися від станції Фундукліївки аж до Волочиська.[215]
    У складі Красної армії чигиринці Коцура воювали й проти денікінців,[216] а на початку січня 1920 року командир Чигиринського полку Свирид Коцур, в свідомості якого поєднувалися анархічні та націоналістичні ідеї, розпочав боротьбу проти своїх нещодавніх союзників — більшовиків.[217]
    Тим часом свідомі українці з коцурівського штабу — Ільченко, Сатана та Хвещук — прислали до штабу полку гайдамаків Холодного Яру таємного листа, в якому пропонували спільно «скрутити Коцурові голову і піднести над Чигирином національний прапор».[218] Проте план не втілили в життя, оскільки 30 березня 1920 року більшовики розсіяли коцурівські загони.[219] Їхні залишки на чолі з Юхимом Ільченком відійшли в Суботівський ліс, де утворили Товариство козаків Вовчого Шпиля…
    З’явилися відозви товариства. В них закликали селян у боротьбі проти червоних катів України об’єднатися під національним прапором… Налагодивши зв’язок із холодноярцями, козаки Вовчого Шпиля охоче підпорядкувалися їхньому отаманові.[220]
    Осавул 1-го (основного) куреня полку гайдамаків Холодного Яру Залізняк (пізніше письменник Юрій Горліс-Горський) згадував Ільченка як «твердого і рішучого» чоловіка, патріота України і Чигиринщини. Юрій Горліс-Горський у романі «Холодний Яр» писав так: «Як «правдивий» українець (Ільченко) — непоправний мрійник. Переконував мене, що столицю Української Держави треба перенести з Києва до Чигирина, бо тут, власне, — пуп України…»[221] Окрім того, Юхим уславився вмінням підробляти документи, зокрема дуже добре робив «печать із буряка». Коли підроблені документи возили в Знам’янку, то там «ніхто й не догадався, що печать фальшива».[222]
    Невдовзі Юхим Ільченко став членом штабу Холодноярської бригади та «організаційного суду», що ухвалював вироки зрадникам.[223] У серпні 1920 року він обійняв посаду заступника голови Холодноярського окружного повстанкому.[224]
    На початку вересня 1920 року штаб вирішив налагодити зв’язок з Петлюрою. Цю місію поклали на Юхима Ільченка. Його зобов’язали доповісти Головному отаманові про стан повстанського руху на Чигиринщині і просити Петлюру надати Холодному Яру допомогу — грошима і спорядженням.
    У серпні — вересні 1920 року за вказівкою Холодноярського повстанкому на Чигиринщині вибухнуло повстання проти більшовицького режиму. Юхим Ільченко, талановитий оратор, виступає на селянських сходах, закликає земляків продовжувати боротьбу до повної перемоги. Бере участь у звільненні холодноярцями Чигирина.
    Кілька днів Ільченко очолював військову залогу колишньої гетьманської столиці. Тоді ж він «скликав громадські збори в Чигирині і вимагав допомоги». Чигиринці видали повстанцям шкіру, оброблену на місцевих фабриках… У вересні того ж року Ільченко брав участь у штурмі Черкас.[225]
    Отаман рішуче виступав проти того, щоб українці служили в окупаційній армії, навіть якщо їх туди мобілізували насильно. Свідчення цього можна знайти в інформаційному зведенні Кременчуцької губернської ЧК від 27 грудня 1920 року. «В селі Полуднівка Суботівської волості, — писали чекісти, — банда Ільченка заявила родинам мобілізованих (до Красної армії), що коли ті не повернуть своїх синів, то отаман вчинить над усіма жорстоку розправу».[226]
    В одному зведенні (від 16 квітня 1921 р.) більшовики зазначали: «…Кучки контрреволюційних банд Хмари, Ільченка, Деркача, Загороднього (…) приблизно з 15 минулого березня підняли свої голови для повстання проти радвлади, стали організовуватися…»[227] А в доповідній записці начальника Чигиринської міліції начальнику Кременчуцької губернської міліції за травень того ж року сказано: «…В Чигиринському повіті знову піднято контрреволюційне повстання проти соввласті ватажками ще минулорічних банд Хмарою, Деркачем, Ільченком, Загороднім. Більша частина повіту, а саме: частина сіл Цвітнянської, Суботівської, Подорожанської, Шабельницької, Боровицької, Медведівської, Головківської, Триліської, Олександрійської, Ставиднянської, Телепинської, Оситнязької, Златопільської і Лебединської волостей затиснуті діючими бандами («обжаты оперирующими бандами»), що швидко пересуваються з місця на місце, вся планомірна робота на місцях міліції, виконкомів і комнезамів дезорганізована… Штаби вищезгаданих бандитів-отаманів розташовані у лісах…»[228]
    У звіті Катеринославської губернської ЧК (1.01.1920 — 1.11.1921) зазначено, що «Віра Бабенко з-за кордону привезла наказ про тимчасове призначення, до появи Степового, Ільченка отаманом Верхньодніпровського і Криворізького повітів…» На жаль, чекістам вдалося розкрити катеринославське підпілля і ліквідувати «спробу петлюрівців організувати грандіозне повстання в Україні… Постановою Великої Трійки в засіданні своєму від 25 серпня 1921 р. по цій справі були розстріляні такі особи: 1. Цибенко Максим Харитонович. 2. Ільченко Юхим Артамонович… Всього 52 людини».[229]
    Напевно, Юхим Охтономович Ільченко та Юхим Артамонович Ільченко — одна й та ж особа. Як же він опинився на Криворіжжі? Швидше за все, в жовтні 1920 року він разом зі Степовою (Олександрійською) дивізією під проводом Костя Степового-Блакитного вирушив із Холодного Яру на Катеринославщину, де й залишився, увійшовши до структур Катеринославського повстанського комітету.
    Очевидно, саме Повстансько-партизанський штаб Юрка Тютюнника, знаючи Ільченка як авторитетного організатора підпілля, призначив його отаманом Верхньодніпровського і Криворізького повітів. Як би там не було, але отамани на місці не сиділи, пересуваючись часом на значні відстані. Інколи з фальшивими документами (а Юхим Ільченко був фахівцем з їхнього виготовлення) виїжджали на зиму з рідної місцевості, щоб перебути несприятливу для повстання пору року.
    
    У Визвольній боротьбі брали участь і родичі Юхима — дядько Яків Ільченко та його син Хома.[230] У січні 1922 року Якова заарештував у Суботові командир батальйону 221-го кавалерійського полку. 2 лютого червоні відправили бранця до штабу кавалерійського полку в Дмитрівку.[231] Більше про нього нічого не чули.
    Сестри Юхима Ільченка (Гашка і Христя), побоюючись репресій, виїхали у Сибір.[232]
    Оце й все, що вдалося з’ясувати про долю чигиринського отамана Юхима Ільченка та долю його рідних. Але пошук триває.
    Є надія, що біографію отамана буде дописано.
    
   
   
    
     11. Останнє слово Архипа Бондаренка
    
    
    Від 1920 року Архип Бондаренко воював у загоні Ларіона Загороднього. Коли навесні 1921 року під час бою у селі Цвітній отамана було тяжко поранено, його загін прийняв до своїх лав Пилип Хмара. Але вже за місяць під Черкасами було поранено і Хмару. Тоді команду над козаками Завгороднього прийняли Хвиля і Архип Бондаренко.
    Загін Архипа Бондаренка називав себе «суто політичним». У похід, як правило, виступали з жовто-блакитним прапором, який розвівав поруч з отаманом уродженець села Дмитрівка козак Хорунжий.[233]
    Ось як зображував Архипа секретний агент ЧК, що діяв у його відділі: «Сам Бондаренко являв собою типового отамана. Його високий зріст, міцна груба статура й гострий проникливий погляд змушував тремтіти не лише тих, кого він вважав ворогами, але й своїх «козаків», котрі вчинили якусь провину не тільки перед отаманом, але й взагалі перед козацтвом, як у них висловлювались. Особливо суворий був Бондаренко до людей, які займалися грабунком. Заставши на місці злочину, він стріляв у них сам із маузера без суду й слідства, чим відновив у своєму загоні чесність і дисципліну».[234]
    Запам’ятав чекіст і промову Архипа Бондаренка, яку той виголосив під вечір 15 жовтня 1921 року в повстанському селі Гутницька. Було це на вулиці біля хати Явтуха Крячка. Отаман зібрав до 20 своїх людей і сказав:
    — Хто хоче жить на землях поневоленої неньки України й коритися кацапам, хто боїться смерті, той може залишити нас і йти на милість ворога. А хто хоче вмерти вільним, зі зброєю в руках, у широкому степу України, той залишиться з нами. Знайте, що наша смерть за визволення й наші невідомі могили будуть основою для нової мети буйної, вільної, самостійної України.[235]
    Сексот зазначав, що «всі присутні дали клятву померти разом з отаманом». Мабуть, і сексот теж. Після цього Архип Бондаренко сказав, що загін заночує в Гутницькій, а рано-вранці вирушить на Умань.[236]
    Як тільки стемніло, завербований повстанець, взявши для прикриття ношу книг і паперів, поспішив у Михайлівку, де, напевно, й передав червоним, що в Гутницькій ночують козаки Архипа Бондаренка.
    Про нічну атаку окупантів зрадник розповідав досить романтично: «…Якось беззвучно гавкали собаки. Десь далеко в лісі, в бік хутора Ірклея, закричав пугач, десь засміявся сич і заплакала сова. Опівночі бандити заспокоїлись і поснули. Все село спало глибоким сном… Червоний загін тісним щільним кільцем оточив Гутницьку так тихо, що важко було вирізнити шум кінноти від природного шуму лісу. Ледве затремтів світанок, як червоноармійці почали виводити бандитських коней… Бій тривав недовго. Бандити частково були побиті й поранені. Сам Бондаренко поранений у ногу, але його сховали».[237]
    Так невдало закінчився цей бій. Поранених козаків та отамана поклали до підземного шпиталю. Решту хлопців взяв до себе Ларіон Загородній, який на той час уже одужав.
    За пораненими доглядав фельдшер, а дужчі допомагали слабшим. Атмосфера у шпиталі була дружня. «Співали та розповідали казки, вивчали та імітували вигуки різних лісових звірів та птахів…» Козак Михайло нотував щось у зшиток — хотів для майбутнього історика зберегти деталі боротьби.[238]
    Був серед поранених і Явдоким Щербак. Він нещодавно повернувся з більшовицького полону — казав, що втік із-під розстрілу. Хмара і Кібець йому не повірили, але доказів проти Щербака не було, а в наступному бою він ще й отримав поранення в руку. Тож лікувався разом з іншими.
    І ось Явдоким, вийшовши вночі подихати свіжим повітрям, не повернувся. Це стривожило козацтво. І недаремно. Невдовзі Щербак повернувся, і не сам. Він привів червоний Володимирський ескадрон.
    В обідню пору партизани почули кінський тупіт, а тоді команду: «Стой!»
    Явдоким від хвилювання довго шукав пеньок, який закривав вхід у землянку. Нарешті знайшов, підняв і з полегшенням сказав:
    — Ось вона, та землянка… Тут п’ятнадцять партизанів, серед них і фельдшер.
    Червоний командир через Щербака закликав виходити, казав, що совєтська влада пробачить лісовикам їхній «злочин», та ще й полікує.
    — А єслі нє вийдєтє, бомбамі забрасаєм падлєцов!..
    Архип Бондаренко вирішив виходити. Він розраховував, що, поки більшовики розбиратимуться з ними, наспіє хтось з отаманів і врятує. Та спочатку з-під землі почали гукати Явдокима, щоб зайшов і допоміг пораненим вибратися нагору. Але той не наважився, бо знав, що його чекає. Тоді вісім тяжкопоранених козаків і отаман вийшли самі. Шість залишились у землянці. Вони перебралися в один кут і забарикадувалися.
    – Ґдє астальниє?! — грізно гукнув червоний командир.
    — Видужали і розійшлися хто куди. Назад не поверталися, — відповіли ті, що вийшли на світ Божий.
    — Врьотє! Єслі нє хатят вихадіть, я іх пахараню в етой зємлянкє.
    І до шпиталю полетіли гранати. П’ять бомб кинули москалі. «Землянка завалилася, вихід закрився. Над землянкою знявся стовп диму й пилюки». Москалі поїхали, а козаки вночі відкопались. Микита і Гриць із Чути подалися шукати Хмару, щоб повідомити про зраду Явдокима і полон товаришів.[239]
    Архип Бондаренко з козаками в цей час сидів під вартою у школі Веселого Кута. Червоні допустили до них лікаря, давали їсти і пити, дозволили навідуватися родичам. Тож до Кіндрата Головченка і Архипа Бондаренка приходили сестри, які жили у Веселому Куті.
    Невдовзі почалися допити. Особливо цікавило москалів, де нині перебуває Хмара, де таємні землянки, скільки партизанів у лісі, чи багато між ними поранених. Та козаки мовчали.
    Архипова сестра Текля розповідала, що одного разу отаман звернувся до козаків.
    — Дорогі побратими, — мовив він, — не здобули ми того щастя, що хотіли, — незалежної України, але не будемо ми й зрадниками нашої ідеї. Може, наші десь далеко і не визволять, ворог нас знищить, але чесна слава про нас не загине. А зрадник Явдоким Щербак нехай буде проклятий віднині й поки його віку! Щоб його українська земля не прийняла.[240]
    Козаки встали й урочисто прокляли зрадника…
    «Всі козаки були співучі й гарно співали, особливо Архип, — писав підхорунжий Чорноліського полку Михайло Дорошенко. — Він навіть складав власні вірші. Векла потайки приносила папір та олівці, повстанці дещо там записували й віддавали їй назад. Під час співу довкола школи збиралася прудка й голосиста дітвора: заглядала у вікна й прислухалася до пісень. Приходили сюди й підлітки, хлопці й дівчата, і вони із захопленням слухали та навчалися величавого і натхненного співу самостійників».[241]
    Тоді варта почала проганяти дітей, а в’язням заборонила співати. Але ті не слухали і співали до втоми.
    Побачивши, що від козаків нічого добитися не можна, червоні закликали людей прийти послухати вирок. Лісовиків вивели надвір і оточили конвоєм. Зачитали список бранців. Із села Цибулевого були Кіндрат Головченко, Архип Бондаренко, Гнат Вовченко, Петро Колісник та Яків Задояний. Михайло Мочар походив із Гутницької. Були серед полонених також Семен Чорний, Дмитро Чухрай і Грицько Чорнобай. Можливо, серед справжніх прізвищ тут названо й псевдоніми. Інший свідок називав серед полонених, крім Архипа Бондаренка, Сергія Чорного, Степана Філіпченка, Сверделя…
    Командир Володимирського ескадрону Грецький оголосив, що всі «бандіти» засуджені до розстрілу. Тої ж миті запитав, де вони б хотіли бути похованими. Козаки, порадившись, вибрали галявину при дорозі, що йде з Веселого Кута на Дмитрівку. Грецький «великодушно» погодився і вислав людей копати яму, а козаків відправив до школи, мовляв, нехай ще ніч перед стратою подумають, може, хтось-таки погодиться на співпрацю…
    Вранці у вівторок за наказом червоного командира вдарили у великий дзвін. Але народ не поспішав сходитися. Тоді червоний командир наказав зганяти людей силою. Ворожа кіннота розсипалася по селу…
    Тим часом на трибуну піднявся «комісар-жид». Він вихваляв комуну, Леніна і Троцького, ганьбив «бандітов». Селяни слухали мовчки. Жінки витирали очі. Форкали коні, часом озивалося плачем немовля.
    Комісар покликав на трибуну отамана. Видно, з ним була попередня домовленість, що він публічно відречеться від своєї діяльності.
    Архип із зусиллями піднявся на поміст. Знявши шапку, тричі перехрестився на церкву і тихо мовив:
    — Простіть нам, батьки, матері, брати й сестри!
    — Бог простить! — відповіли люди.
    Та каятися отаман не поспішав. Комісар напружено чекав. Нарешті терпець у нього увірвався і він крикнув:
    — Скарєй ґаварі!
    І Архип сказав.
    — Дорогі брати і сестри, — мовив він із почуттям, — ви всі знаєте, що нам буде. Ми справді дуже-дуже завинили перед своєю Батьківщиною, що не стали одностайно проти цієї ненависної комуни і не змели її з лиця української землі, щоб не довелося їй панувати над нами і вами… Та прийде час і самостійна Україна буде!
    Москалі, обурені, що їх «так провєлі», почали стріляти вгору, налякавши жінок і дітей. Отамана ж, брутально стягнувши з помосту, почали бити кольбами рушниць. Усіх бранців пов’язали, кинули на вози і під сильним конвоєм швидко повезли на Дмитрівку. Раптом з лісу на дорогу вибіг схвильований лісник. Він щось повідомив командиру.
    Москалі одразу заметушились. Валка, не доїхавши до виритої ями, зупинилася. Невільників, зволікши з возів, повели до рову, що тягнувся під лісом. Тут їх без зайвих церемоній і постріляли. Швидко прикидавши землею тіла, червоні кинулися подалі від лісу.
    Постріли почув роз’їзд Пилипа Хмари, який повертався з-під Лебедина. Невдовзі хмарівці були вже біля могили. Розривши її, виявили одного живого. Його, непритомного, негайно відвезли в хату лісника, про зраду якого ще не знали…
    Єдиною відповіддю за смерть товаришів могла бути помста. Її знайомий смак хмарівці відчули вже за годину. В результаті швидкоплинного бою двох червоних кавалеристів було вбито, одинадцять взято у полон. Потрапив у шорсткі повстанські руки і провідник Володимирського ескадрону. Долю їх неважко передбачити… Іншим поталанило втекти.[242]
    Попри болючі втрати, боротьба продовжувалась, бо козаки Архипа Бондаренка не хотіли повертатися у кріпацтво, а мріяли жити на своїй землі вільними людьми — згідно зі своїми законами і звичаями. Тепер у бій за волю вони йшли під командою Ларіона Загороднього.
    
   
   
    
     12. Трохим Голий, отаман Мліївської гайдамацької січі
    
    
    Трохим був невисокого зросту — «як йшов, шабля черкала об землю». «Очі мав чорні, як терен, проникливі, (а) на підборідді — ямочка… Дуже гарний на виду, молодцюватий, зграбний парубійко». Був охайний. Любив одягатися із шиком: «дублений під шнурок кожух (або бурка), на шапці квітка, хромові на закаблуках чоботи з острогами, блискучі, як водою злиті, — це було в замітку людям». Як сказала одна хрещатицька бабуся, «усе їхнє сродство було красиве, дівки становиті».[243]
    Трохим Іванович Бабенко народився 1898 року на Черкащині в селі Хрещатик, що розкинулося на правому березі Дніпра на південь від Канева. Про батька майбутнього отамана відомо лише, що він служив матросом на пароплаві і внаслідок нещасного випадку втопився. Мати Трохима вийшла заміж вдруге. Від Івана та Дениса вона народила семеро дітей.
    Влаштувався працювати на пароплав і Трохим. Може, батькові друзі допомогли. Взяли його офіціантом. Називався корабель «Рыцарь». Здавалося, Голому довіку прислужувати чужим людям, радіючи чайовим. Про славу лицаря, мабуть, він і не мріяв. Але влітку 1914 року прогриміли громи бога війни. Перша світова перекреслила скромні життєві плани юнака: Трохима мобілізували до російського війська. На фронті хрещатицький хлопець відзначився — за хоробрість його нагородили двома Георгіївськими хрестами. А 1917-го, а може і 1918-го, юнак зголосився до українського війська…
    1919 року разом зі своїми товаришами — Чорним, Самійлом Бугаєм, Лихом, Григорієм Рябоконем та К. Віхтем — Трохим створив повстанський загін. Билися проти «золотопогонної сволочі». Пускали під укіс денікінські потяги, нападали на обози ворожого війська, розгромили штаб якоїсь білогвардійської частини, що розмістився у Городищенській сільськогосподарській школі… Воювати проти денікінців було легко, адже ненависть українського селянства до «золотопогонників» виявилася такою палкою, що за зброю бралися всі — старі і малі. У листопаді 1919 року у Шепелухівській, Байбузо-Білозерській, Мошнянській і Старосільській волостях Черкаського повіту повстало декілька тисяч селян. «Повстанці називали себе петлюрівцями, — писав більшовицький історик Д. Кін. — Ними була оголошена мобілізація до 45-тилітнього віку. До повстанців під час бою перебігли з білих частин два офіцери-українці, які очолили рух і готували наступ на Черкаси».[244]
    Під ударами українських хліборобів та Красної армії, що насувалася з холодної півночі, денікінці панічно тікали до моря в надії, що врятуються на кораблях Антанти. Дуже швидко білі москалі забралися геть із Городища.
    На якийсь час чимала територія опинилася без будь-якої влади. Денікінці втекли, червоні ще не дійшли, не було давненько й української влади. Та життя продовжувалося.
    У базарні дні Трохим приїздив на ярмарок і «воював» словом. «Добродії, борімося за Україну, — казав він на майдані перед селянами, — бо як вступлять більшовички, то заберуть ваші бички-телички і останні сорочки!.. (Якщо) сидітимете склавши руки, то совєти знімуть з вас останнє». Публічно висміював Голий і більшовицького вождя Леніна. Мабуть, Троцькому діставалося теж. Вибивав комуністичний дурман нагаями. Використовував і «шомполізацію». Так, вчителю-кацапчуку Купчику, який не тому учив дітей у Тубільцях, за комуністичну пропаганду отаман «виписав» 25 шомполів. Довелося москалеві якийсь час ходити у спідниці, бо штани не міг одягти… Був серед голівців ще один рішучий агітатор — жінка з маузером.[245]
    Коли заявилися більшовики, то Трохима, як організатора боротьби проти білих, поставили воєнкомом Городища. Та Бабенко до виконання обов’язків не встиг приступити, бо призначення скасували. Очевидно, якась запродана душа доповіла москалям, що Бабенко — «колишній петлюрівський офіцер».
    Невдовзі Трохим виступив проти нових окупантів. За повстанське псевдо він взяв собі ім’я гайдамацького ватажка 40-х років XVIII століття Гната Голого, який нещадно різав шляхту та «жидів-орендарів», а 1741 року убив за зраду Саву Чалого. Невипадково пристало нове ім’я до Трохима Бабенка. Принаймні однією з перших «антисовєтських» акцій Голого стала ліквідація зрадника — комуніста Віхтя, який очолював «робітничо-селянську інспекцію». Знищив за зраду Трохим і голову сільради с. Шелепухи Підберезного. Та хіба всіх перерахуєш?.. Агітація кулею і шаблею проводилася щодня: кожний козак Голого був добрим «агітатором».
    Базовими для отамана Голого стали Мліїв і довколишні села. Місцевість тут була чудова. Лісові урочища мали поетичні назви — Марусин яр, Середин яр, Ламані гори. На підходах до табору стояла варта, а шлях перекривав шлагбаум із табличкою: «Мліївська республіка». Голий діяв і в районі Городища, Орловця, Буди-Орловецької, Канева, Богуслава, Корсуня, Великого Старосілля… Переправлявся і на лівий берег: рейдував неподалік сіл Домонтове, Богушкова Слобідка, Хрести, Коробівка. Були у загоні селяни з Млієва, Тубільців, Березняків, Білозір’я, Байбузів… Ядро загону становили Оника і Яків Баклицькі, Харитін Буркут (начальник штабу), Павло Вовк, Гнат Заєць, Платон Краснюк, Павло Панько, Семен Паламар, Олекса Педоренко, Олекса Подупейко, Артем Шевченко, Дмитро Сагач (командир кінноти). Штаб загону перебував в оселях заможних селян Івана Плюща, Марка Бурлаки, Круподері та Шомкала.[246]
    З Городища та його околиць походили повстанці Антін Грозний, Вовгур і Добровольський (пізніше теж отамани), Василь Вовк, Михайло Дячка, Олександр Жук, Артем Качан, Михайло Ковтанець, Олександр Коршак, Петро Лящ, Олекса Пожар, Марченко, Співак, Голуб, Кузьма Ус, Андрій Шаповал, Грицько Герасименко, Василь Орел (із с. Свинарки), заступник отамана Тихін Мусійович Омельченко (більшовики безпідставно приписували йому вбивство помолога Левка Симиренка).[247] Повстанці Голого носили сиві шапки з червоними або зеленими шликами.
    Селяни так описували отамана: «У походах на грудях мав бінокля, кінь був у нього рудий у яблуках. (Отаман) був швидким в ходу і розмові, сяде на коня — ніби влип. Любив бути на видноті, любив похизуватися, басуючи конем, або, як би тепер сказали, позадаватися. Добре стріляв. Особиста зброя — маузер та козацька шабля зі срібним руків’ям».[248] Улюбленою піснею отамана була «Ой наїхали хлопці…»:
    
     
      Ой наїхали хлопці, еге-гей,
      Ой із України.
      Та попускали коні, еге-гей,
      Ой та по долині…
     
    
    Цю пісню знали всі повстанці і часто, разом з отаманом, співали — чи то в поході, чи в таборі біля вогнища.
    Місцеві дівчата при зустрічах із козаками Голого заплітали у гриви коням кольорові стрічки. А коли лунав сигнал ріжка, яким сурмач оголошував збір, мабуть, не в однієї козачки серце стискалося: чи побачу ще милого? Але не всі очікували наречених у селах, чимало з дівчат активно допомагали. Серед таких відважних були розвідниці Якилина Євменівна Пелюхно, Ярина Андріївна Плигач і Осадча. Одного нещасливого дня їх зарубали москалі біля Недашівської гатки…
    
    Трохим Голий нищив продзагони, волосні та повітові органи окупаційної влади. Спалив городищенський воєнкомат. Любив отаман і «пожартувати». Часом перевдягався у дівочий одяг і йшов на розвідку. З групою молоді, співаючи під гармошку, входили у Городище. «Одночасно лісовики тихцем просувалися цим же напрямком попід річкою. На підступах до містечка залягали. Голий розвідував становище і давав козакам умовний знак, за яким вони атакували пункт».[249]
    5 — 7 лютого 1920 року через голівські села Хрещатик, Тубільці, Мошни, Будище, Байбузи, а 8 лютого — через Старосілля, Буду-Орловецьку, Білозір’я пройшли частини Армії УНР Михайла Омеляновича-Павленка, зокрема кінний імені Івана Мазепи полк. Зрозуміло, що поява українського війська підняла дух селянам і віру в перемогу над москалями. Щоправда, в Мошнах виник інцидент: комуністичні агітатори набрехали селянам, що це йдуть білогвардійці. Провокатори пообіцяли дати кожному по півпуда цукру, якщо селяни перепинять ворогові дорогу. Коли ж хлібороби довідались, що це частини української армії, то в бій вступати, звичайно, не схотіли… Щоб остаточно розвіяти неправдиві чутки, командир Київської дивізії Юрко Тютюнник дав наказ «кінним частинам пройти м. Мошни з піснями»…
    У червні 1920 року — під час походу Будьонного на Польщу — Голий атакував 518-й полк Першої кінної армії. Зрозуміло, що примітивно озброєному селянству нелегко було змагатися з регулярними частинами. «І в кращі свої часи загін Голого мав понад третину примітивно озброєних повстанців: сокирами, вилами… Натякаючи на таке озброєння, Голий жартував: «У мене зубки гострі, піками».
    Голівці нещадно нищили зрадників. Так, козак Нечай забив на смерть начальника районної міліції Литвина і двох мліївських міліціонерів. 1920 року інший месник застрелив начальника міліції Городища Я. Панька та голову райвиконкому Подвиженка. Прагнув Голий знищити ще одного зрадника — Григорія Рябоконя, з яким разом воював проти денікінців. 13 вересня 1920 року під час постою у с. Велике Старосілля карального загону під командуванням військового комісара Черкаського повіту Рябоконя, який планував знищити Мліївську «республіку», повстанці раптово атакували ворога. «Голівці несподівано увірвалися до Старосілля з усіх боків. Першими пострілами зняли вартових на церкві… Зав’язався бій». Очевидець П. Т. Гой розповідав: «Голівці летіли, як чорна хмара, — з вилами, косами, рукав у кожного перев’язаний солом’яним перевеслом (щоб відрізнятися від червоних), — і землі під ними не видно».
    Під час бою забили сімох карателів, двадцять осіб полонили, решта повтікали. Отаман Голий гарцював селом на білому трофейному коні і все виглядав: чи вже спіймали Рябоконя?.. «Полонених пов’язали колодязною вірьовкою і вервечкою погнали мліївським шляхом, шмагаючи: оце вам хліб-сало-масло! Полонені просилися: ми прості робітники, залізничники, нас насильно мобілізували, примусили і т. д., але ненависть виявилась сильнішою — їх постановили стратити, що й зробили вранці у Сиваковому яру. Коли прикидали землею, один недобитий підвівся і просив порятунку. Хтось із селян спустився вниз: «Тобі комунії захотілося? На!» — і добив лопатою».[250]
    Старосільські міліціонери відбулися легше. Отримали лише шомполів — місцеві все ж, із селян… Один полонений врятувався, його господар Краснюк забрав до себе допомагати по господарству. «Така вже натура хазяїна: воюй не воюй, а гречку сіяти треба. Через два тижні господар відпустив його з миром, але похвалився сусідові Вовкові Павлу Семеновичу. Той наздогнав рябоконівця біля урочища Диччине і вбив».[251]
    Розголос про розгром карального загону в Старому Старосіллі рознісся округою. І до Голого потяглися нові повстанські струмочки. У вересні 1920 року до нього пристали і повстанці гайдамацького села Медвин…
    В Україні йшла уперта міжнаціональна боротьба за право володіти землею. Євреї у своїй більшості, як і раніше, виступали на боці поневолювачів українського народу. Одним із прикладів нечуваної жорстокості з боку «мирного єврейського населення» стала діяльність городищенського загону «Красних мстітєлєй». Про нього маємо таку офіційну довідку: «В Городище Черкасского уезда имеется отряд численностью в 80 ч(еловек). Оружия отряд имеет 50 в(интовок), из которых 25 приобретены на средства организации, а 25 получены взаимообразно. Имеется по 30 патрон на винтовку. Отряд ежедневно несет охранную службу местечка, выставляет заставы. Отношение местных властей и райпаркома весьма благожелательное и доверчивое. Отряд причислен к Смелянскому ротучастку. Еврейское население местечка после погрома, устроенного бандой Голого, разбежалось и только теперь, при наличии отряда самоохороны, начинает возвращаться. Из сел и местечек, не имеющих отрядов самоохорон или постоянных гарнизонов, евреи перешли в пункты, имеющие охрану… Доступ в отряд свободен для всех желающих без различия национальностей, лишь бы принадлежал к числу трудящихся, но фактически входит в них одна лишь еврейская часть населения, как непосредственно в них заинтересованная…
    При наличии петлюровского настроения у населения Черкасского уезда и имеющейся подпольной петлюровской организации, к которой сочувственно относится не только селянская часть населения и полупролетарская, спекулирующая рабочая часть бобринского узла и заводов, но и часть ответственных сотрудников власти, — отряды самоохороны из еврейского населения есть та часть населения Черкащины, на которую в данный момент можно безусловно положиться, так как всякая иная власть равносильна для них гибели, в чем она уже неоднократно убеждалась».[252]
    Загін «мстітєлєй» складався «з містечкових комуністів та активістів: крамарів, кравців, службовців і налічував 100–150 осіб». Ось прізвища цих борців за право порядкувати на українській землі: Дінерштейн Сань Ісаковіч (командир), Ворона (комісар-міліціонер), Бєґєльфєр Павло, Бєґєльфєр Лазар, Бурячков, Бурячкова Хана, Віткуп, Житомірскій Ізя, Житомірская Хаюся, Кругляк Льова, Каральнік, Камінскій, Котляр Борух, Ляш, Львовскій Ліпа Янкєлєвіч, Майстровий Борух Шаєвіч, Піпка Аба, Пєрчік, Тютюнов, Трєґуб Ілля Аронович (власник млина). На озброєнні мали гвинтівки і кулемети «Максим».[253]
    Діяли «мстітєлі» переважно так: заходили до молодиць, в яких чоловік був у лісі, «забирали до підвалів своїх лавок — пиши записку чоловікові, щоб з’явився. Не прийде чоловік — дружину розстріляють, прийде — розстріляють обох. Або можуть жінку нібито відпустити, а вб’ють по дорозі додому десь на околиці. Розстріли велися у піщаному кар’єрі — зручне і вигідне місце: далеко від свідків, пісок гарно всмоктує кров, ями приречені самі собі рили, а з урвища легко засипати трупи. Стверджують, що тут страчено до 200 осіб».[254]
    Серед замордованих була і Марія Самсоненко, молода і вродлива дружина Тихона Мусійовича Омельченка, заступника отамана Голого. Коли чекіст Гоцман вів її, вагітну, зі зв’язаними руками та розпущеними косами, на страту, вона кричала: «Прощай, світе білесенький, прощайте, пташки ріднесенькі!»[255]
    
    Під час всеукраїнського повстання літа — осені 1920 року отаман Голий був однією з головних осіб: він командував цілим військом, частину якого, шість тисяч повстанців, він 2 жовтня 1920 року привів у Мошни на з’єднання з холодноярцями. Про це писали і більшовики. «Черкасский уезд. 2 октября банды отошли в направлении Мошны… С каждым днем банды крепнут, получая подкрепление из Холодного Яра. Дальнейший рост банд угрожает Черкассам. В данное же время под угрозой находится Городище, где нет вооруженных сил. 3 октября банда в количестве 4000 чел. заняла Свидовку (Свидівок. — Ред.), Русскую Поляну, откуда повела наступление на Черкассы».[256]
    Серед холодноярців, які прибули на з’єднання з Голим, був і старшина Юрій Городянин-Лісовський (у майбутньому письменник). Ось як він описував городищенського ватажка: «Очікуючи приїзду Голого, я уявляв собі солідного дядька-отамана і трохи розчарувався, коли побачив на коні хлопця в однострої студента Київського університету Святого Володимира. Лише замість студентського кашкета мав на голові кудлату козацьку папаху, а поверх чорного пальта з петлицями і блискучими ґудзиками поблискував цілий арсенал зброї. Смішно виглядали у стременах його ноги в черевиках і штанах навипуск. Та, коли познайомилися, скептичне враження змінилося. Голий був здібний, енергійний ватажок, мав добру голову і вмів захоплювати козацтво. Великим мінусом для нього був брак військових знань, але він мав старшин-помічників».[257]
    У Руській Поляні повстанці розділилися: Голий із частиною козацтва пішов у обхід Черкас. «Інша частина черкаських повстанців мала наступати понад залізницею разом із Холодноярською бригадою».
    Під час штурму Черкас Юрія Городянина-Лісовського, осавула Першого (основного) куреня Холодного Яру, вразила мужність, витримка і непоступливість черкаських гайдамаків. Коли на околицях повітового центру вони потрапили під обстріл більшовицького бронепотяга, який повним ходом увірвався на одну лінію з повстанською лавою і «почав із флангу кропити з кількох кулеметів і мітральєзи Гочкіса», а з Дніпра в цей час обізвалися червоні бронеплави і гранати та шрапнелі почали вибухати в селянських лавах, повстанці виявили виняткову витримку і мужність. «Я був переконаний, — згадував Горліс-Горський, — що, потрапивши під гарматний обстріл, селянська лава піде врозтіч. Ні, залягли і, відсунувшись лише від небезпечного сусідства бронепотяга, стріляли, поривалися час до часу вперед і знову залягали під градом куль».[258]
    Черкаське козацтво з честю вийшло з грізної ситуації: «Раптом позаду ворожих позицій у самому місті розляглася стрілянина і пролунали вибухи ручних гранат. Голий вже у Черкасах!..
    «Повітря стряс переможно-радісний рев повстанчих лав… На вулицях попід плотами і стінами — трупи червоноармійців та жидівських ополченців, — описував побачене Юрій Горліс-Горський. — У декого голова відділена від тулуба — то робота «косарів»… У центрі — ярмарок. Повстанці, п’яні перемогою, виспівували й вигукували, не звертаючи увагу на шрапнелі, що почали розриватися над містом… Горіло кілька жидівських хат і совєтських установ, кидаючи червоні відблиски на обличчя і лискучі коси повстанців. Біля державних складів і магазинів ділили в мішки і пазухи воєнну здобич: сіль, цукор, махорку, сірники, мануфактуру, цвяхи — все те, що село колись купувало у місті, продаючи там хліб, і чого не мало тепер, віддаючи хліб задарма большевикам. Біля будинку міліції — стрілянина. Там замкнулося кілька десятків червоних, що не встигли втекти. Роз’юшена юрба атакувала вже двері й вікна, кидаючи досередини намочені в нафті шмати. Оборонці спочатку завзято відбивалися, вбили і поранили кількох селян, але, напевно, були вже приглушені кинутими у вікна бомбами. З будинку долинали крики ранених. По сусідству, за рогом будинку, юрба із задоволеними вигуками й реготом при світлі палаючого будинку спостерігає за якимось видовищем. Під’їжджаю. В колі глядачів кілька селян тримають за руки і ноги розпластаного на землі молодого жидка, що верещав на всі голоси. Старий сивий дядько, збивши на потилицю баранячу шапку і закотивши рукави, з філософським спокоєм урочисто проводить «операцію»: до розпоротого косою живота напихає гречки.
    — Вполномочений із вупродкому, — пояснює мені один із глядачів, — черкаські хлопці показали, де живе, а він, бісова кров, до мами під перину сховався! А йому ж треба по довжності — развйорстку виповнити…
    — Га! Як він до Млієва приїхав був із червоноармійцями развйорстку дерти, — одізвався інший глядач, — хіба таке вичудачував! І не підступай до нього — чистий тобі цар Миколай Третій… Я вас, каже, навчу, як савєтскую власть слухати! А тут, бач, під перину заліз!.. Два ліворверти, карабінку, документи, гроші — все геть-чисто через вікно на подвір’я повикидав, — знайшли вже, як хату запалили… А збіжжя всякого в хаті! У господаря за добрих часів стільки не бувало…
    Зрозуміла дика мстивість мирного й, по суті, доброго українського селянина…» — завершив розповідь Юрій Горліс-Горський.[259]
    Як не згадати тут визнання Лейби Троцького, який уособлював у ті роки єврейську націю: «Коммуну, чрезвычайку, продовольственные отряды, комиссаров-евреев возненавидел украинский крестьянин до глубины своей души. В нем проснулся спавший сотни лет вольный дух запорожского казачества и гайдамаков. Это страшный дух, который кипит, бурлит, как сам грозный Днепр на своих порогах, и заставляет украинцев творить чудеса храбрости. Это тот самый дух вольности, который давал украинцам нечеловеческую силу в течение сотни лет воевать против своих угнетателей: поляков, русских, татар и турок и одерживать над ними блестящие победы».[260]
    Троцький «делікатно» не згадав євреїв, хоч і знав, по який бік барикад виступала більшість його одноплемінників. Розумів Троцький і національно-визвольний характер боротьби українців проти «своїх поневолювачів»…
    Контролював Голий і судноплавство по Дніпру. Так, у жовтні 1920 року він захопив два пароплави та баржі з цукром. А 8 жовтня Голий повів наступ на Мліїв, де засіли червоні. «Советским отрядом был принят бой, — зазначали чекісти, — но под давлением противника отступил к селу, а затем к ст. Городище».[261] За підрахунками чекістів, загальна чисельність повстанців у Городищенському (Голий), Мошнянському (його помічник Товкач) і Ротмистрівському (Яблочко) повітах досягла 2000 чоловік.
    У жовтні 1920 року по Черкащині вогненним смерчем пройшлася Кінна армія Будьонного. Вона йшла бити Врангеля, а по дорозі палила «бандитські села» та громила, радше, розсіювала повстанські ватаги. «Рассеянная частями 1-й Конной армии в середине октября в районе Умани, банда Голого к концу октября 1920 г. вновь собралась и перекочевала в Черкасский район. Банда Голого, достигшая своих максимальных размеров в 7000 человек (с дезертирами, стариками, причем были даже женщины), взята на учет Штадивом 11».[262]
    «…Черкасский уезд… В с. Байбузы (вошло) до 120 чел. бандитов при одном пулемете под командой Товкача и там же до 100 человек пехоты атамана Голого, главные силы которого доходят до 400 пехоты, 60 кавалерии и один пулемет в деревне Мошны. Села Белозерье и Староселье заняты бандами Товкача до 200 человек. В районе Млеева расположены банды до 200 пехоты, 15 кавалерии под руководством Краснюка. 2 ноября банды Голого в количестве до 200 чел., при 60 чел. кавалерии, имея до 1200 винтовок и четыре пулемета, продолжают быть пассивными. Эти банды тщательно скрывают свои намерения и предполагаемые действия, обязав население оставаться на своих местах безвыездно».[263]
    «…Черкасский уезд. 7 ноября на ст. Байбузы произошел бой между очень многочисленными бандами и советскими частями. Бой продолжался три часа, в результате зарублено большое количество бандитов. Ввиду того что многие бандиты засели в избах и продолжали оборонять селение Байбузы, последнее частью сожжено. В районе Будище банда оказывает упорное сопротивление, селение обстреливается орудийным огнем. В бою под селом Байбузы убит помощник Голого — Товкач. В районе Стеблево (Стеблів. — Ред.), 25 верст северо-западнее Городища, совотрядом преследуется плохо вооруженная банда в 150 человек. В районе Мошногорского монастыря… засела банда в 1300 чел. Банде был дан бой, в результате банда была выбита из селения, потеряв убитыми 150 человек. Затем банда разделилась на две партии, из которых одна отступила в Мошногорский монастырь».[264]
    «Частями 11 дивизии, бойцами 2-93 кавполка, прибывшими в данный район (Мошны — Городище — Черкассы), банда Голого в три дня (3–6 ноября) была разбита 6 ноября… Сам бандит Голый скрылся с 17 бандитами в районе Млеева».[265] Наступне повідомлення чекістів спростовує попереднє: широкомасштабний бій продовжувався. Зі звіту Кременчуцької губернської ЧК від 7 листопада 1920 року довідуємося, що на підмогу Голому прийшли загони Кикотя, Марусі та Ярового, які зайняли села Байбузи та Будище: «Банда Кикотя имеет в Будищах и Мошнах около 300 конницы и около 100 пехоты».[266] Незабаром над’їхав і загін отамана Левченка.
    Про події тих днів розповідав Дмитро Григорович Надточій, 1907 року народження, із с. Тубільці: «Голова Тубільської сільради Мусій Йосипович Шепель (по-вуличному дід Плаха), Федір Соломаха, дід Премьор очолили оборону Тубільців, ходили по хатах: «Давайте борони, чи хочете, щоб і нас тут били та палили?»
    Я пас скот (на Покрову було), коли біжить березняківський повстанець, у шинелі, весь мокрий: «Хлопці, біжіть, хто має зброю, бо нас у селі б’ють будьонівці». Ми всі за зброю — що в кого було. Прорвалися будьонівці з Березняків — і на борони, дуже озлилися: то й тут бандитське село?! Спалили 360 дворів…
    Селяни Березняків і Тубільців вийшли з вилами, багатші позносили дерев’яні борони і встелили ними (зубцями догори) підходи до села з боку Гоївки — можливого напрямку наступу кінноти. Будьонівці здійснили прорив між обома селами в районі млинів, була сутичка — тут засіли селяни. За вчинений опір командир будьонівського загону наказав: «Жґітє всьо моєй властью і моєй рукой!» Палило п’ять душ паліїв піками, вмоченими у щось легкозаймисте. Березняки спалили повністю (бо звідти пішла похватка на борони), Тубільці — частково, спалили околичні кутки Байбузівщину, Яремівщину, Безклубівщину, Виселку, Забір’я. Кожен куток мав від 30 до 50 хат. Мусій Йосипович Шепель заховався в плавнях, у мочарах, бо були б убили».[267]
    «Червоні збирали ужинок: грабували, ґвалтували. Був у Тубільцях божевільний, потрапив під руку розпаленим переможцям — зарубали. Вживане у народі означення щодо денікінського війська «грабармія» можна повністю віднести і до червоної. Потрапило під червоний смолоскип і с. Велике Старосілля…»[268]
    А ось що розповідав Сергій Іванович Торгало, 1901 року народження: «З с. Драбівки прибіг до Старосілля на куток Діжову підліток: «У нас банда Будьонного. Чоловіків забирають, дівок і бабів ґвалтують». Кілька чоловік згрупувалися за горбом і стрільнули кілька разів із куцопалів по будьонівцях, ранили командира. А тоді побачили дядьки, що буде непереливки, і втекли до лісу. Червоні заскочили до села і давай палити хати, застрелили діда Кундзіра, Ярему, Афоньку… Перестріли діда Сидоренка, питають: «А що то за частина тут проїжджала з рушниками та стрічками?» (про загін отамана Голого). «А хіба ви не знаєте? То Україна заміж за кацапа йде». Проїхали, призупинилися, поґелґотіли і повернулися, невідомо що задумали, коли — бабах. Вистрелили і кіньми потопталися, дід живучий був, кричав, але люди боялися рятувати».[269]
    Попри ординську силу 1-ї Кінної, українські селяни не розступилися… Тим більше що на допомогу прийшли холодноярці. Один із них описав ті дні: «Горів Мліїв. Догоряли інші села. Щось це мені нагадує. Горять села, ховаються селяни у ліси, в укріплені монастирі… Навантажують присадкуваті вилицюваті вершники на коні й вози селянське добро, ведуть на арканах бранців… Орда вийшла зі степів жирувати в українських селах.
    Ватажок місцевих повстанців оповідає, що в їхній район прийшла червона бригада силою понад тисячу чоловік, з двома гарматами. Червоноармійці — москалі та китайці. З ними загін Черкаської ЧК — самі жидки.
    Почали вимагати, щоб села видали збіжжя, зброю і «бандитів», які брали участь у повстанні. Селяни спробували боронитися. Та організуватися вже не було часу, а кожне село окремо червоні перемагали. Грабували й палили, розстрілювали всіх, хто тільки підвернувся під руку. До Млієва прийшли ввечері, цілу ніч шукали збіжжя, сало, одяг, а оце під ранок запалили…
    Задихаючись від смороду паленого, їдемо вулицями села. Деякі хати і будівлі догорали, деякі ще горіли. Попід спаленими плотами і будівлями — тіла застрелених селян, жінок, дітей. «Умиротворювали» москалі Україну завзято! Коло церкви, що курилася, лежало тіло священика, роздягненого догола. У нещасного вирвано пасмо волосся. Живіт розрізано навхрест. Біля священика — дружина і два малі хлопчики.
    За кілька хвилин по нашому приїзді зібралося до церкви з десяток селян, що не встигли втекти до лісу, але переховалися хто де зміг. Обпалений одяг, закурені обличчя… Якась баба плачучи здіймає з себе фартушок і прикриває ним священика.
    — То ще не всі… Панночку, панотця дочку, забрали до школи з іншими дівчатами…
    Ідемо до школи. На площі розкидано мішки зі збіжжям, борошном, різним селянським майном. Біля плотів пов’язані гуртами корови і вівці. То частина «воєнної здобичі», покинута червоним обозом, щоб легше було втікати.
    У дверях школи зустрічаємо немолодого селянина, що виносив на руках тіло дівчини. Поклавши на землю доньку, вертається до будинку. Ми за ним. У просторому класі на застеленій соломою і рядном підлозі — шістнадцять роздягнених і напівроздягнених дівчат і підлітків. «Товаріщі» «потішалися» ними, видно, «на зміну», а потім покололи багнетами.
    Селянин, що виносив сімнадцяте тіло, понуро витирає кулаком сльози.
    — Краще вже, що покололи, як мали нам потім китайчат і жиденят наплодити.
    З важкою душею вертаємося під ліс.
    Василенко, що лишався за Петренка, утішився:
    — Хвала Богу, що приїхали. Не можу ради дати із селянами. Ґвалтують, щоб віддали їм полонених китайців. Кажу — і так їх не мине, що належиться, — так ні: дай і дай нам — самі колами повбиваємо. Жінки просять, аж плачуть.
    Петренко махнув рукою.
    — Скажи пов’язати руки, щоб не вирвався котрий, і віддай. Хай заберуть до лісу і там позакопують.
    Пов’язаних червоноармійців повели селяни у ліс. Жінки і діти з плачем кидали в них грудками мерзлої землі, плювали, штуркали патиками».[270]
    У середині листопада 1920 року Голий у Старосіллі наскочив на комуністичний осередок. У бою були забиті колаборанти — комісар Михайло Накидень і комсорг Борис Захарченко… Про розмах повстанського руху в Черкаському повіті — навіть у листопаді, коли рух повстанський згортався, — свідчить такий документ: «На учете разведчасти Штадива 11 в ноябре месяце имелось 27 тысяч бандитов и до 5 тысяч сочувствующих бандитизму местного населения».[271] Фактично все дієздатне населення піднялося на боротьбу з окупантами… За даними червоних окупантів, у отамана Голого на той час було близько 4000 повстанців.[272]
    Але досвідчений партизан розумів, що успішнішою буде не фронтова боротьба з Кінною армією, а партизанська, тому розділив своє військо на дрібніші загони. Ось інформаційне зведення Кременчуцького губернського відділу управління від 23–24 листопада 1920 року: «Черкасский уезд. Банда Голого в количестве 40 сабель оперирует в районе Буда-Орловецкая, где произвела нападение на обоз 93-го полка и тотчас же скрылась в лесу. Высланный для преследования бандитов взвод был ими обстрелян. В Мошны и Городище для ареста бандитов посланы 2 экспедиции».[273] А 21 листопада повстанці силою в 15–20 кінних заскочили в Городище. Москалі писали: «(Был) устроен погром, есть жертвы. После налета бандиты рассеялись по лесу, прилегающему к селу Млеево».[274]
    Зрозуміло, що успіхів досягали й червоні. Так, неподалік містечка Мошни москалі здобули «дуже цінні документи» — списки старшин отамана Голого. Був арештований і розстріляний Опоренко — «ротный командир банды Голого».[275] А наприкінці листопада, стверджували більшовики, здалися «начальник штабу Голого Коломієць» і мошнянський отаман Попудренко з частиною повстанців.[276]
    З інформаційного зведення Кременчуцької губернської ЧК від 29 листопада 1920 року про Черкаський повіт довідуємося, що «под давлением совотрядов банда Голого рассеялась в районе Буда-Орловецкая. При приближении к дому бандита Гаращенко отряды были обстреляны, после чего дом был зажжен и бандит Гаращенко с 4 своими единомышленниками сгорели. В данном районе найден приказ, подписанный Голым, призывающий к петлюровской организации с угрозами сжечь непокорных».[277] Останнє речення, напевно, слід читати так: «Знайдено наказ, підписаний Голим, в якому петлюрівська організація погрожує спалити хати тих, хто підтримує окупантів».
    1 грудня штаб 11-ї совєтської дивізії знову взяв на облік «вже ліквідовану банду Голого». Того дня відділ перебував неподалік Млієва. Москалі нарахували 150 піших, 50 кінних. Бій був короткий — голівці знову «розсіялися»,[278] щоб зібратися в іншому місці. Та проти Голого стояла не лише червона сила… Зима стала не меншим випробуванням… Під тиском морозів і ударів червоних повстанських рух пішов на спад. Довелося переходити на підпільні методи боротьби.
    З інформаційного зведення начальника штабу військ Кременчуцької губернії (за лютий 1921 року) довідуємося, що «21 января 1921 г. бандит Голый вновь собрал шайку в 30 человек…» Далі начальник штабу повідомляє такі агентурні дані про підпільну українську організацію, яку очолював Голий: «Штаб Мошнинско-Городищенской организации Петлюровского самостийного направления, район Черкассы — Городище — Млеев — Белозерье. Штаб банды: начштаба Голого — Попудренко, бывший офицер, уроженец Млеева (раніше більшовики стверджували, що Попудренко здався. — Ред.). Солодкий и Круподеров (правильно: Круподеря. — Ред.) из Млеева… Кочен Штрита (?) — из Городища, пехотной бандой командовал бывший прапорщик Минько по прозвищу Лебедь. Заяц и Проценко — бывшие офицеры… Банда Голого в настоящее время стоит на учете в районе Шелепухи — Мошны… в числе 17 конных… Поимка банды сопровождается большими затруднениями».[279]
    Воював отаман Голий і словом. Збереглося кілька його відозв. Дві з них датовані лютим 1921 року. «Брати козаки, — звертався отаман. — Огляніться кругом: що зробилось за час цього невірного большевизма? Де те все, що вони вам обіцяють? Ні… не ждіть од них нічого, бо вони і самі не мають, що обіцяють, а пообіщайте ви їм свяченого ножа. Годі терпіть од невірних, настане весна. Поспіють жнива. Гостріть ножі, зубіть серпи, мантачте коси та ідіть вистригайте жидівські голови… Голий».
    «Козаки… Час лютий настає. До зброї, настає весна. Коли ви маєте ще хоч трошки гайдамацької крові — пора до діла. Що робиться навколо вас? Що роблять з вами ваші жидівські наймити. Як над вами знущаються. Брати. Жиди вами правлять. А на що ножі: пора встати, славу-волю добувати. Наша країна — наша воля. 1921 року 17 лютого. Голий».[280]
    А ось квітнева листівка (1921 року) Голого: «Добродії селяни! Настає час, в котрий ви повинні проснутись, бо вже такого часу не повинно бути ніколи. Це наступила послідня хвилина нашого життя і смерті, в котору ми должни (по)рішити це тяжке кацапське та жидівське ярмо, якого ми вже не в силах носить, та чи повинно так бути, селяни, я не знаю, як на ваш взгляд, як ви все це терпите і даєте все те, що вони требують, та хіба слід це все віддати, хіба вони вам хоть що-небудь допомогли, може, вони дали вам хоч трьохкопійчаний лапоть, не ждіть, не дадуть.
    Просимо вас, брати мої, питайте їх, де вони це все дівають. Де поросята та телята, хліб, кожушки, свитки і та сорочка послідня, що вони взяли у нещасних сиріт, а вони кажуть, що все це бідноті. Та ні, біднота теж його не бачить. Так що ваша кацапська гнила кров потече великою річкою. Аж тоді ми будем панувати на своїй Вкраїні, як не буде у нас ні кацапів, ні жидів. Геть, зрадники, з України, нема вам тут міста (місця. — Ред.). Смерть кацапам і жидам. Да здравствует самостійна незалежна Україна. Горе тому, хто станет обижать крестьян. Крестьяне, к оружию. На Черкащині отаман повстанців Голий».[281]
    Гострим словом воювали і червоні. Так, у Кременчуцькій газеті «Незаможний» 7 травня 1921 року (№ 87/156) під рубрикою «Наші вороги» було вміщено статтю «Лакеї і запорожзька січ». Над нею великими літерами написано: «Знищуйте панське сміття — бандитизм!» Стаття повністю присвячена отаманові Голому. «Здається, що між лакеями — слугами ріжних паразітів і запоріжською січчю… нема нічого спільного… — писав автор О. Рудник. — А між иншим, розглядаючи цілу низку ріжних «закликів», написаних безграмотною рукою лакея з дніпрянського пароплаву Бабенко, я бачу напис: «Гайдамацька січ. Голий». Ця людина мешкає на Черкащині з десятком бувших офицерів і бандитів, грабує населення, забиває незаможніх, міліцію.
    Яке ж відношення се має до запоріжської січі? Хіба тільки те, що запорожці (гайдамаки) теж різали. Але ж вони різали польських, турецьких та татарських панів, магнатів, ханів. Ну ще зрозуміло було б, коли б ця людина назвала буфет Дніпрянського пароплаву січчю: там лакей Голий, прислуговуючи панам, увічливо їм вдаваючись, одержував за свої низькі поклони гроші і почував себе досить гарно, точнісінько як запорожці в січі, але ж у цім разі буфет можливо теж було б назвати не гайдамацькою січчю, а тільки лакейською.
    Тепер же Голий після кожного грабунку або вбивства тікає до лісу і на другий день, боячись бути зловленим десятихатниками, зупиняється тільки верств за тридцять, двадцять. А «січ» теж бігає за злодієм?..
    Даремно лакеї пишуть своіми кривавими, смердючими руками, рядом з проклятими народом прозвищами, назву колишньоі славноі січі. Нарід се розуміє, і вам не вдасться задурить його назвою великоі Украінськоі фортеці.
    Банкруцтво бандитізму.
    Восени минулого року бандит Голий вів боротьбу з селянською біднотою під гаслом: «Влада Украінським селянам!» Тут він «захищав» (?!) селян загалом і йшов тільки проти «чужинців», коли ж незаможне селянство Черкащини повело з Голим рішучу боротьбу і з допомогою червоноармійців цілком знищило його банду, тоді цей злодій змінив гасло: «Влада украінським добродіям! Геть комзлидні!» Тут бандит Голий хоть і не цілком виявляє себе, але вже одверто каже про своє відношення до бідноти, він уже одверто стає на бік тільки куркулів. Він, правда, ще боіться сказати прямо: «Влада куркулям» і замінює «куркулі» «добродіями», він ще не каже, що йде проти бідноти, а веде цю боротьбу під гаслом «Геть комзлидні», але тут уже досить видно його бандитське обличчя, обличчя куркульського прислужника. Та дарма. Надія на куркулів зникла. Більш ніж півроку Голий шлявся по всіх лісах Черкащини, закликаючи «добродіів» до боротьби, а «добродіі» не озиваються. Надія на організацію великої банди з «добродіів» сама по собі зникла, зникла ідея украінськоі куркульськоі держави.
    Але бандит Голий — живучий… Влада капіталістам — ось мета бандита Голого.
    Ось кілько рядків з останніх «закликів до братів», котрі яскраво малюють суть бандитських думок: «…Схаменіця, що ви робіте, навіщо вам проклята «комуна» здалася… Навіщо ви піддержуєте оцю ганебну владу… Не бійтеся ніякоі другоі влади, хоть буде вона й буржуйська…»
    Знищимо панських наймитів!
    Рішуча боротьба бідноти, міліціі, десятихатників, на котрих він особливо жаліється в своіх «закликах», примусили бандита показать своє обличчя, і тепер перед біднотою досить яскрава картина. Називавший себе самостійником, йшовший проти чужинців, тепер одверто виказує своі мріі про панську владу, про владу закордонних панів. В боротьбі бандіт не втерпів і сказав украінській бідноті щиру правду. І хоть сказав один «отаман», а іх багато, усій бідноті видно, хто і на чию користь «працює» в бандах. Слід тільки приглянутись до любоі банди, до «отамана», і ви, безумовно, взнаєте, що «батько отаман» або пан, або панський офіцер, лакей.
    Безумовно, багацько бандитів ще не скоро виявлять своє обличчя, вони ще довго будуть прозивати себе то прихильниками «селян», то прихильниками «добродіів», то захисниками Украіни, іі січі, але рано чи пізно вони теж повинні будуть піти шляхом Голого. Біднота цього не повинна ждать, а зараз, доки ще не пізно, вести рішучу боротьбу з ріжною наволоччю, з ріжними «отаманами». Сміливо, селяни, рубайте голови бандитів! — там бідноти немає, а одні лише панські прислужники, офіцери, жандарми, лакеі. О. Рудник».
    Коментарі тут зайві: ворог є ворог, він намагається не просто знищити фізично, а й знеславити захисника Вітчизни…
    Під впливом непу, військових успіхів Красної армії та шаленої дискредитації оборонців рідної землі повстанський рух почав занепадати. На нашій землі нас перемагали… І все ж 1921 рік ще був роком боротьби.
    Племінниця отамана Марія Юхимівна Цап згадувала: «Коли дядька Трохима обложили в канівських горах за с. Хмільною, де він переховувався, його тітка Мотря і сестра Ониська (моя мати) носили йому туди їсти. Чекісти мали серед хмільнянських людей звідунів, які повідомляли про появу жінок у селі. Та й свої, хрещатицькі, стежі доносили, якщо день чи два обох не було дома. Чекісти пробували слідкувати за жінками в бінокль — куди вони йдуть. Якось хмільнянський дядько підвіз їх, заховавши між снопів (знав, хто вони такі), а коли з’явилися карателі, швиденько переховав їх у скирту. Чекісти потім били дядька (жінки все те чули) і допитувалися, кого він віз. Той не зізнавався.
    Після повернення молодиць додому обох їх катували. Допитувалися: куди носили передачу? Найбільше мучили тітку Мотрю: її били шомполами та гумовими кишками (шлангами. — Ред.), а матері тільки пальці прищіпали у дверях, бо була вагітною. Іншого разу тітку Мотрю катували, а матері Онисі казали: «Дивись, зараз і тобі це буде!» Обоє вони так і не виказали отамана».[282]
    Найменша Трохимова сестра (по матері) Соломія Денисівна, 1910 року народження, згадувала: «Всю рідню возили підводами до Черкас на допит: дядьків, тіток, і навіть тих хлопців, що гуляли з Трохимовими сестрами. Усіх нас допитували ще в сільраді і били; навіть мене, малу, оперезав нагаєм хрещатицький комуніст Штурма — на щоці довго шрам не зарубцьовувався… Якось зайшов брат додому в жіночій юбці, я питаю: «Мамо, то Трохим?» — «Ні, дочко», — боялася, щоб я десь не обмовилася. Коли заходив до сестри Ониськи поїсти, ставив когось із рідні білити хату зокола, щоб чатували на небезпеку».[283]
    Смерть отамана Голого, як людини легендарної, оповита таємницею. Існує кілька версій — убитий у Таганчанському лісі біля с. Мартинівка, убитий у Кумейському лісі, убитий у Гуті-Межиріцькій (Мроновецька Слобода), загнали на лід р. Росі і, пораненого, дорогою на Корсунь розстріляли… Були поголоски, що вбили його під Будищами: він перевдягнувся на жебрака і ніс торбину з хлібом, але його впізнали… Або така версія: «Трохим ночував у дівчини, хату оточили, він вихопився через вікно і клубком скотився в яр — там і застрелили. На ранок чекісти возили труп селом з радісною звісткою, що Голий убитий. Пішла подивитися і ця дівчина — а то не він! У Трохима на лівій щоці біля рота був круглий шрам, а в цього не було».[284]
    Згадував Іван Дмитрович Юхименко, 1907 року народження: «У селі Сахнівка (Корсунь-Шевченківського району) стояв загін по боротьбі з бандитизмом. Рештки загону Голого (дехто стверджує, що він уже був один) на Зимового Миколи (19 грудня 1921 р. — Ред.) переховувалися у с. Гута-Межиріцька під Кумейками. Інформатор з цього села доніс карателям про Голого і вказав, як краще оточити село, щоб взяти повстанців у капкан. Голівці кинулися тікати, тут у лузі, на льоду, їх і побили. Отамана для глуму роздягли догола і везли саньми на Таганчу, де був штаб по боротьбі з бандитизмом. Попереду їхав глашатай і оповіщав селами: «Хто хоче бачити Голого — сходьтеся дивитися!»[285]
    Мліївці розповідали, що після смерті Голого бувало таке: «ходить селом чоловік у селянському одязі і паплюжить совєтську владу. «Тут хтось і собі розв’яже язика — іди сюди! А то чекіст був, провокатор. Це так перевіряли, чи ще залишився у селі повстанський дух».[286]
    Згідно з офіційними повідомленнями совєтської преси, Трохим Голий-Бабенко загинув 15 грудня 1921 року. «А по селах люди гомоніли, що Голий утік за кордон, до Канади, бо, мов, не такий він був, щоб дати себе вбити».
    Спом’янемо добрим словом полум’яного ватажка гайдамаків Трохима Голого, який пробудив дух Гайдамаччини ХХ століття!
    
   
   
    
     13. Чорноліський полковник Пилип Хмара
    
    
    Село Цвітна[287] розкинулося на межі Мотрониної дачі та Дикого поля — на південний захід від Чорного лісу у верхів’ї річки Ірклійця за 30 верст від Олександрівки. За переказами, Цвітна виникла на початку XVI століття. Село з давніх часів було козацьким — жителі його не знали панщини. У середині XVII століття тут жили реєстрові козаки, які брали участь у походах Богдана Хмельницького. У XVIII столітті село належало Чигиринському староству Польщі. Та місцеве козацтво не могло змиритися з пануванням поляків. У 1740–1760 роках Цвітна стала одним із центрів формування гайдамацьких загонів під керівництвом отамана Семена Неживого.[288]
    У селі здавна існував гончарний промисел — в околицях села була напрочуд чиста, без камінців і домішок глина. Висока пластичність і невелика усадка дозволяли сушити вироби влітку на осонні, на причілку хати, а це в практиці гончарів траплялося дуже рідко. Цвітнянський посуд, як простий, так і полив’яний, був добре відомий не лише в Київській губернії, а й на півдні України. Макітри, горщики, глечики, форми для випікання тіста тощо возили у чорноморські порти Миколаїв, Херсон, Одесу, на Поділля, навіть до Кишинева, а також на Лівобережжя: в північно-західні райони Полтавщини — під Переяслав і Яготин.[289]
    Наприкінці XIX століття (орієнтовно 1891 року) у чигиринському селі Цвітній на кутку Хмарівка у сім’ї Панаса Петровича Хмари народився хлопчик. Назвали його Пилипом. Його мати, Параска Стефанівна, народила ще п’ятеро дітей — Марію (1890 р. н.), Федору (Тодорю, 19.04.1899), Килину (орієнтовно 1905–1908 р. н.), Федота (2.03.1902) і ще одного хлопчика, ім’я якого встановити не вдалося.[290]
    Окрім Хмарівки, були ще в Цвітній кутки Гончарівка, Комарівка, Яр, Бондарівка, Шкурівка, Чорнобаївка та два хутори. Назви куткам, як правило, давали або за професійною ознакою жителів (наприклад, Гончарівка і Бондарівка), або згідно з прізвищем родини, яка розросталася і жила на одній вулиці, власне, творила вулицю.
    Всього у Цвітній було 1400 дворів.
    Колись за три версти на південь від села проходила «турецька границя» у вигляді валу та рову, які частково збереглися й донині. Зрозуміло, що край цей був наповнений переказами про боротьбу прадідів-запорожців проти «бусурманів». У цій атмосфері козацької героїки і зростав малий Пилип.
    Односельчани відзначали, що Пилип із дитячих років не любив кривди і завжди заступався за несправедливо ображених. Не раз доводилося захищати молодших братів і сестер, адже малі Хмари рано осиротіли. Відтак жили дуже бідно. Всі працювали в наймах, а Пилип, який встиг закінчити чотирикласну Цвітнянську церковнопарафіяльну школу, їздив на заробітки до Криму.
    Красивий, кремезний у плечах хлопець, як говорили старі люди, був «отчаяний з дєтства», а «сили був неізмєрімої». В селі жив силач Овер’ян — коня підіймав. Так Хмара, хоч і на зріст невисокий, поборов Овер’яна.
    Ще одна характеристика Пилипа Хмари — був «отчаяний на розум», очевидно, багатий на вигадку, схильний до ризикованих, нестандартних вчинків.
    Відомо, що мав він гарний голос і співав у церковному хорі.
    З Першої світової Пилип Хмара прийшов повним Георгіївським кавалером у званні унтер-офіцера. Його шабля, згадували односельчани, була задовгою, черкала по землі, тому він приробив коліщатко до піхов і возив її за собою.
    Пилип мав сірої масті в яблуках кобилу, яку терпляче дресирував: вона лягала і вставала на його команду, заходила до хати. Накази виконувала і по свистку.
    Односельчани стверджували, що Хмара був «сильний наєзднік», «віртуозний кавалерист»…
    «Який був Пилип (Хмара) з себе? — говорив житель с. Гутниці Іван Кузьмович Сидоренко, 1892 року народження. — Бравий був, молодцюватий. Кріпкий, стрункий. Все на ньому пригнане — кавалерист! Аякже, в старій армії в гусарах служив».[291]
    А ось яким запам’ятав Хмару український старшина Юрій Городянин-Лісовський. «Був це стрункий, міцно збудований чоловік років 28 — 30-ти, — писав він. — Одягнений був у темно-зелену чумарку черкеського крою, з дорогою срібною шаблею. Як я потім довідався, був він бувалий підстаршина кіннотник, палкий націоналіст, досить добрий організатор і командир, хоч на кожному місці відчувався у нього брак освіти».[292]
    Додав штрих до портрета Хмари і Явтух Ткач. «Ходив у шароварах, — казав він, — шапці з китицею, чоботи були зі шпорами».[293]
    «Чи був жонатий Хмара, не знаю, — говорив Тимофій Мефодійович Хмара, — але якусь красуню на тачанці возив…»[294]
    
    Проти московської комуни
    
    У Цвітній жила багата і велика родина господарів Сіденків (по-вуличному Пуриси). Вони були настільки заможні, що планували навіть власним коштом провести від Цибулевого до свого села залізницю (а це 18 верст). Та Світова війна усе перекреслила. Саме Сіденки, аби врятувати від грабунку своє майно та забезпечити в селі лад і спокій, 1918 року ініціювали створення загону самооборони і попросили Хмару його очолити.[295]
    Макар і Сильвестр Сіденки невтомно агітували односельчан проти совєтської влади, гуртували навколо себе людей. Брати були людьми освіченими, тож могли пояснити землякам, що треба робити, проти кого гострити піки і шаблі. Будучи старшинами, вони взялися творити повстанський загін. Саме тоді й звернулися до Пилипа Хмари з пропозицією «прийняти отаманство». Той погодився.
    Організувавши відділ у Цвітній, Макар Сіденко виїхав до села Гутницьке. Там за тиждень організував десять юнаків: Данила і Степана Філіпенків, Петра Касіщева, Лазаря Неїжкашу, Івана і Василя В’язовських, Тимоша Ніздрю, Михайла Мочара, Івана Бочку і Сергія Чорного. Вони і стали «застрільниками майбутнього серпневого повстання». «Отаманом Сіденко призначив Філіпенка Данила». Потім об’єднав із загоном Пилипа Хмари, який вже мав 20 чоловік. Це сталося 17 серпня в лісі. А 19 серпня під загальним командуванням Хмари влаштували засідку на мобілізованих, котрих москалі везли з Михайлівки і Красносілля до Кременчука підводами. Засідка вдалася: з ворожого боку полягло дев’ять чоловік. «Перемога, з одного боку, підбадьорила, а з іншого — притягла нову силу, яка зростала не по днях, а по годинах… — писав невідомий учасник повстання, завербований чекістами. — Її відлуння далеко прокотилося по лісу і селах, приваблюючи до себе все нових і нових людей, переважно рештки Григоріївської та Коцурівської банд… Ім’я Хмари переходило з вуст у вуста як щось священне й приковувало помисли багатьох із молоді. Куркульство різних сіл боготворило Хмару, скрізь і всюди робило йому гарні зустрічі, а загін його годували якнайкраще».[296]
    «Резиденціями» отамана стали села Гутницьке і Цвітна. Його козаки озброювалися, нападаючи на червоноармійські загони та знищуючи їх. Перемоги притягували під знамена Хмари нових і нових борців. Збільшували ряди і звернення повстанців до селян: «В то же время одним из этого отряда неким Сиденко усиленно распространялись среди молодежи «відозви до селян і гречкосіїв» с призывом стать на защиту «неньки України», каковые сыграли тогда огромную роль в деле вовлечения молодежи в борьбу с соввластью».[297]
    Спочатку відділ Хмари називався Першим чорноліським повстанським куренем. Отаман мав печатку з гербом УНР. Згодом курінь, чисельно збільшуючись, переріс у Перший чорноліський полк (станом на 25 березня 1920 року загін Хмари нараховував 300 кінних і 300 піших).
    Мефодій Хмара, двоюрідний племінник отамана, розповідав, що Пилип, перед тим як напасти на загін більшовиків, здаля вивчав його. Коли бачив, що червоноармійці погано сидять на конях, то без особливої підготовки нападав і розбивав у полі. Коли ж переконувався, що перед ним кубанці чи донці, був обережнішим, готував засідку, а то й не вступав у бій взагалі. До слова, одного разу двадцять будьонівців перейшли до Чорноліського полку, а їхній командир став ад’ютантом Хмари.
    Наприкінці зими 1920 року в холодноярському селі Мельники відбулася нарада отаманів, у якій взяв участь і Пилип Хмара. Описав її учасник Юрій Городянин-Лісовський (Горліс-Горський) у романі «Холодний Яр»:
    «— Як там під Чорним лісом? — запитав Чучупака Хмару.
    — …Коні майже у всіх добрі… Є достатньо верхових, німецьких і денікінських, є запасні сідла. Тепер у мене на конях чоловік сімдесят, яким небезпечно бути вдома. Крутимося до весни по хуторах, у Чорному лісі маємо викопані землянки для себе і для коней. А весною, якщо почнеться якась боротьба, Чорноліський кінний полк може збільшитися до трьохсот вершників.
    — Слухай-но, Пилипе, — перебив його Чорнота. — А це правда, що ви в тих землянках продукти, воду та овес для коней у двохаршинних горшках тримаєте?
    Хмара усміхнувся.
    — У двох не в двох, а наробили хлопці таких горщечків, що в кожному пару комісарів можна зварити. Кулемети під цей час возимо тільки легкі, а при потребі поставимо п’ять-шість важких на тачанки. Щодо самого села, то зброї є достатньо, але впливає близькість Знам’янки та Цибулевого із залізницею. На загальне повстання село може піти, або як дуже вже допечуть, або якби хтось гнав уже червоних з України…»[298]
    В останні дні серпня 1920 року повстанком, що знаходився в Єлисаветградці, для координації дій відрядив до отамана Хмари свого представника Федора Тихоновича Носенка.
    Проти ночі 28 серпня Хмара налетів на станцію Цибулеве. Під час короткого бою було вбито двох червоноармійців. В атаці взяло участь 18 чоловік на конях, у тому числі залізничник Мефодій Голик-Залізняк. «Цей наліт ще більше посилив ріст банди і довіру до неї від населення», — бідкався недоброзичливець. Вже вдень 28 серпня до Пилипа Хмари стали прибувати делегати (з Цибулевого, Чорноліски, Чутівки, Богданівки, Веселого Кута, Дмитрівки, Юхимової і Плоского) з проханням прийняти всіх під єдине командування… «Так відбулося об’єднання людей, які не бачили поперед себе нічого, крім майбутнього, котре ховалося за двома приємними для них словами «САМОСТІЙНА УКРАЇНА». Ці два слова електризували масу, яка, зібравшись, забула про класову несумісність… Живилася лише ненавистю й бажанням найжорстокішої помсти щодо більшовиків, комуністів… Ця жорстока помста іскрилася в серці кожного й охолоджувалась лише тоді, коли по землі лилася кров…
    (У ніч) з 29.08 на 30.08 до Хмари (у Цвітну) з Михайлівки увійшла перша група, що складалася з таких осіб: Гончаренко Павло Кононович, Стежка Парфентій, Коновалов Степан Гнатович, Сулига Василь Семенович, Носенко Федір та Сергій Тихоновичі. По дорозі в Цибулевому Носенко Федір зайшов додому до Чинчевого Гната. Той зібрав із десяток молоді з різними гвинтівками. Вийшли на поле у напрямку Чути. За селом приєдналося ще зо два десятки, і всі попрошкували до лісу.
    Був уже ранок, коли прийшли на обумовлене місце — до будинку Могилея Євтихія. Тут розташувалися відпочити й до Хмари направили двох гінців. Близько дев’ятої ранку приїхали на конях Сіденко Сильвестр, Хмара й Дядюра Оліян. Із дому Могилея вийшов Холявка Василь Михайлович, котрого Сіденко відрекомендував: «Це наш батько. А тому ми повинні його шанувати й слухати».
    Холявка привітав прибулих короткою промовою, закликавши згуртуватися в тісний кулак, щоб роздушити нашого спільного ворога — великороса, який приїхав, щоб нас, українців, зробити рабами. Водночас закликав не шкодувати ворогів, закінчивши промову: «Хай живе вільна наша мати — самостійна Україна». Холявка — майстер говорити. Так наелектризував масу, що присутні згодні були різати всіх, хто потрапить під руку».[299]
    Загін Хмари швидко збільшувався. До кінця серпня 1920 року вже було до 450 козаків, озброєних гвинтівками та «обрізанами». Мали й дві тачанки з кулеметами «Максим». Крім п’яти піших сотень, організували ще й технічну, завданням якої було руйнувати залізницю і споруди, що мали стратегічне значення. Командиром її був Мефодій Голик-Залізняк, а ройовими — Федір Носенко і Парфен Стежка-Вовчок.
    Піхотою командував Сильвестр Сіденко, а кіннотою (58 душ) — безпосередньо сам отаман. Кулеметна сотня числилась при кінній і підпорядковувалась особисто Хмарі.
    Однією з бойових акцій хмарівців був наліт на станцію Цибулеве, розташовану в селі Михайлівка. Спочатку у розвідку отаман послав Сергія Носенка і Михайла Бабія. За ними рушила технічна сотня, але ворог виявив її і вогнем прогнав від залізничного мосту, який вона мала зірвати. І все ж напад завершився успіхом: хлопці захопили потяг і демонтували телеграфні й телефонні апарати.
    Усі живі-здорові повернулися до Цвітної. Невдовзі сюди прибув загін із Михайлівки на чолі з Андрієм Семеновичем Медведєвим (всього 60 осіб). Серед них були Кирило Грищенко, Арсен Добровольський, Федір Гонтар, Федір Ступа, Ларіон Пісний, Яків Калиниченко, Данило Юрченко, а також Дмитро Петрович Компанієць, який одразу приступив до обов’язків начальника штабу.[300] А з села Цибулевого прибув загін (100 козаків) під командою Миколи Бондаренка (Кібця). Всі були добре озброєні, мали багато бомб та інших вибухових речовин. «Метою їх було визволення України і проголошення її САМОСТІЙНОЮ».[301]
    Отримуючи звідусіль поповнення, Хмара поширював повстання. Він швидко переміщався з одного села в інше, знищуючи комнезамівців і червоні загони.
    Пройшовши Красносілля, наблизився до залізниці на позначці 267-й кілометр. Технічна сотня, не зволікаючи, почала працю: чота Федора Носенка розбирала колію, а чота Парфена Стежки-Вовчка шаблями знищувала дроти, розбивала ізолятори і підпилювала телеграфні стовпи. Піхота ж, очікуючи підходу бронепоїзда зі станції Фундукліївка, сховалась у посадці на високому насипі.
    Червоні, зауваживши «ремонтну бригаду», першими почали кропити з кулемета. Козаки, що засіли в посадці, теж відкрили стрілянину. З панцерника відразу ж випав один убитий. Залізний змій зупинився і позадкував до Фундукліївки.
    З 267-го кілометра Хмара мав намір рухатися до станції Цибулеве, але звідти почав гатити бронепотяг. Довелося під обстрілом відступати до Красносілля. Тут повстанців зустріли гостинно, нагодували і дали добру підмогу.
    Перейшовши Чутянський ліс і Веселий Кут, Хмара зупинився у Цибулевому, де на майдані біля церкви місцеві жителі приготували для своїх захисників обід.
    Потім почався наступ на Знам’янку. Метою було здобуття зброї та боєприпасів.
    Скрізь, «у кожному селі й хуторі, населення зустрічало хмаринців доволі радісно, — писав сексот, який перебував серед повстанців. — Крім підтримки продукцією й фуражем, населення поповнювало загін все новими силами. Так що на день цього приходу Хмара налічував у своїх лавах до двох тисяч чоловік. Хоча третина з них не мала зброї… ця значна сила… підіймала дух… даючи… надію на перемогу «гайдамаків» (як їх називали) над ненависними комуністами».[302]
    По дорозі серйозних боїв не було — більшовики тікали не озираючись. До Знам’янки дійшли без втрат — вже у самому місті червоні поранили одного козака. Вступили у Знам’янку з боку Дмитрівки, яка надала отаману велику допомогу, в тому числі козаками і зброєю.
    На станції повстанці довго не пробули, бо на світанку до неї підійшли два більшовицькі бронепотяги та два ешелони з червоними москалями. Підсунулася до міста й Єлисаветградська (Зінов’євська) кавалерійська школа. На озброєнні вона мала гармати і кулемети. Почувши «рускій дух», підняли голови і робітники-росіяни, яких у Знам’янці не бракувало. Після короткого бою Хмара вирішив відійти подалі від залізниці. Пішли на Жуківку, а звідти — на Плоске і через ліс — у Гутницьку.
    Валка розтягнулася на 20 верст. Гутницька не змогла вмістити всіх повстанців і біженців, тому багато людей і возів розмістилося в навколишньому лісі. Та червоні відпочити не дали. Невдовзі з боку Красносілля (Княжого) розвідка помітила курсантів Єлисаветградської кавалерійської школи. Як з’ясувалося, у Красносіллі москалі разом із латишами вчинили жахливу розправу над місцевим населенням, убивши 122 селян, переважно жінок і підлітків.[303]
    Хмарівці вступили у бій, серед жертв якого виявилося і двоє червоних кавалеристів, котрих підловили повстанці і за рішенням штабу розстріляли…
    Тим часом москалі почали наступ на Цвітну. Перша їхня атака провалилася. Вдруге вони наступали на невеличке село Бурякове. Увійшовши туди, червоні вбили 19 хліборобів, що намагалися втекти. Та недовго москалі святкували перемогу — тікаючи від відділу цвітнянського повстанця Дядюри, вони наткнулися на «засекречений відділ Хмари», який зустрів їх густим вогнем із кулеметів». Червоні втратили 21 людину вбитими, а вісьмох башибузуків повстанці захопили в полон. Серед бранців виявилося два місцевих зрадники-українці та два «єлисаветградські жидки».[304]
    І все ж москалі вступили у рідне село Пилипа Хмари. «У Цвітній спалахнули пожежі. У цьому бою Хмара втратив двох чоловік. Переночувавши в лісі, (Хмара) рушив через Ружечеве до Нестерівки. Тут хмаринець, котрий іменував себе Назаром Стодолею і був родом із цього ж таки села, розстріляв комуніста в лузі. Після чого кінна сотня рушила на Чигирин (під вечір повернулася), а піхота зупинилася в лісі проти села Юхимового».[305]
    На цій стоянці Хмара відрядив красносільського хлопця до отамана Степового, який зі своєю повстанською дивізією підходив до Чорного лісу. «Йшло перегрупування й озброєння, — продовжував розповідь сексот. — Доставлено з Черкас перші шість ящиків патронів, три ящики бомб. Але яким чином це було зроблено, лишилося таємницею штабу й завгоспа Шуліки Миколи з Красносілля. Через тиждень делегат повернувся назад. Віддано розпорядження рушати. Хмара урочисто в’їхав до Михайлівки, а згодом і до Єлисаветградки, де й відбулося злиття з дивізією Степового, при якій було дві тридюймові гармати, що іменувалися батареєю. Командував нею офіцер Терещенко Максим. Степовий, перейшовши райони сіл Аджамки, Клинців, Калинівки, Сентового, Федварю, мав у своєму складі виключно людей із названих сіл». А ось у Єлисаветградці Степовий поповнення не отримав, бо Єлисаветградка «напередодні віддала всю молодь Хмарі».[306]
    Після «нового об’єднання»[307] з 1-ю Олександрійською (Степовою) дивізією Хмара, як видно, на деякий час очолив її. Принаймні про це твердив досить-таки обізнаний чоловік — чекіст Борис Козельський, який у своїй книзі оприлюднив наказ № 1 Олександрійській повітовій дивізії від 3 вересня 1920 року, підписаний Хмарою.[308] Про це фактично пише і невідомий чекіст, інфільтрований у загін Пилипа Хмари: «Після… об’єднання Хмара дав розпорядження виступити в село Цибулеве…»[309] Дати розпорядження міг тільки командир з’єднання.
    На ранок вздовж залізниці закипіло. Бої точились аж до станції Хирівки. Одночасно повстанці розбирали залізницю. Найбільше допомагало село Цибулеве. Хлібороби з власної ініціативи варили козакам обіди, «їжу розносили по фронту аж до ст. Хирівки. Крім обіду, розносили відрами мед, пшеничний хліб, пироги й воду».[310]
    Перевівши подих, Хмара і Степовий виступили до села Федвар, звідки круто повернули на північ, вийшли з лісу і вступили в село Бовтишку. Після невеличкого спочинку пішли на Бондурове, а тоді — на Баландине, де Чорноліський полк Хмари зупинився. Степовий отаборився у Красносілці. Навколо сіл виставили стежі. День і ніч минули спокійно. А наступного дня з боку Телепиного й Бандурового з’явилися кінні роз’їзди червоних. Зав’язалась перестрілка, яка ставала все гучнішою. Тоді кінний загін Хмари вискочив у поле, але не для бою, а з метою прикрити піхоту, що швидко відходила. Надвечір опинилися в Миколаївці. Маленьке село не могло вмістити всіх повстанців, а тим більше нагодувати їх. «Тут уперше були вжиті заходи по насильному відбору хліба у населення».[311]
    Усе це викликало незадоволення хмарівців. Вони називали степовиків боягузами. Серед козаків Чорноліського полку «почулися вимоги знову відділитися для самостійних дій». Напевно, Хмара і сам цього хотів, бо вже вранці «знову почав діяти самостійно». Чорноліський полк, залишивши дивізію, перейшов через село Нерубаївку та залізницю в район Соснівки, Верещаків і вступив у Цвітну, де лишився на ніч. Далі шлях закурився на Нестерівку. Під час спочинку Василь Холявка виступив із промовою. Він «закликав мужньо, не шкодуючи життя, боротися за «неньку Україну». Закінчив пропозицією розпустити тих, хто не мав зброї. Нехай, мовляв, знайдуть її, а тоді вже вертаються у свої частини для боротьби з більшовиками. «Знайте, — закликав Василь Холявка, — що смерть того чи іншого козака на полі бою за визволення стане основою нашої історії… Це повинно бути гордістю для вас, козацтво!»[312]
    Після цього частину повстанців, озброєних довгими палицями із загостреним кінцем (штилями), отаман відпустив. А частина дивізії Степового разом із командиром батареї Максимом Терещенком влилася до Чорноліського полку.
    19 вересня 1920 року тисяча гайдамаків Хмари заїхала в село Триліси, що недалеко від Фундукліївки. Цього дня не поталанило начальнику міліції Олександрівського повіту, його синові та декільком міліціонерам: їх ліквідували. Реквізували повстанці й телефонний апарат та друкарську машинку.
    Окупанти свідчили, що «все мужское население села Цветной, что 28 верст юго-восточней Каменки, Высшие Верещаки, что 11 верст юго-восточней, и Матвеевка, что 33 версты восточней Каменки, с вилами и лопатами присоединилось к бандитам».[313]
    22 вересня полк Хмари (300 багнетів, 300 шабель, гармата і кілька кулеметів) входить у Медведівку. У наступні дні (24–26 вересня) діє в районі Чигирина, Бужина і Мордви. На той час під проводом Хмари вже було три тисячі козаків.
    10 — 11 жовтня в районі Онуфріївського монастиря (Чигиринський повіт) Пилип Хмара разом із загонами Степового-Блакитного та Чорного Ворона вступив у семигодинний бій проти регулярних частин Красної армії. Цей бій описав Юрій Горліс-Горський у романі «Холодний Яр».
    14 жовтня один із відділів Хмари (100 шабель) діяв під Медведівкою. Оцінюючи його, москалі зазначали: «Окраска пєтлюровская».
    Цього дня розвідники Хмари помітили частини Першої кінної армії, яка рухалась на південь. Хмарівці обстріляли будьонівців, що йшли на село Дмитрівку через Веселий Кут. У ту мить селянин із Веселого Кута привів до Хмари двох будьонівців, які виявили бажання перейти до українських повстанців. Ті сказали, що вони старшини-кубанці. Одного звали Тимофій, іншого — Прохор. Хмара прийняв їх.
    Невдовзі від Чорноліського полку відділився відділ на чолі з Миколою Бондаренком з Цибулевого, якого називали Кібцем (Кібчиком). Він отримав окреме завдання.
    26 (27) жовтня 1920 року один із загонів Хмари (20 шабель і 30 багнетів) відпочивав у рідному селі отамана — Цвітній. Як зазначало совєтське джерело, повстанці на дорогах «зупиняють подорожніх, арештовують і розстрілюють совєтських працівників». У цей же час інший підрозділ чорноліського полковника діяв у Знам’янському районі. Так, у селі Знам’янка вони «обеззброїли ескадрон, забравши половину (червоноармійців. — Ред.) з командиром у ліс, інші, роздягнені, розбіглися».[314]
    2 листопада Хмара «зібрав значну піхотну банду, загрожує району Сердяківка — Капітанівка». До нього прилучився загін Семена Гризла, а неподалік Оситняжки приєднався і Загородній з двома сотнями козаків (50 кінних і 150 піших).
    5 листопада загін Хмари орудував уже в околицях Суботова. Потім він прийняв бій під Івангородом із 2-м кавалерійським полком. За декілька днів Хмара вже був у Звенигородці — напевно, Гризло запросив погостити.
    14 листопада Хмара вже був у Матвіївці, де реквізував хліб, який москалі відібрали у селян («собранный по продразверстке хлеб»),[315] а інший його відділ рейдував неподалік Медведівки.
    15 листопада «село Плоске, що за 13 верст від Знам’янки… було оточене бандою Хмари, причому батальйон (Красної армії. — Ред.) був вимушений відступити через нестачу набоїв».[316] А ось більшовицьке повідомлення від 17 листопада 1920 року: «Бандит Хмара, що оперує і має 120 кавалеристів, заважає працювати».[317] Так і було: чорноліський полковник всіляко перешкоджав москалям накидати ярмо на Україну, 17 листопада він провів цілий день у дорозі — зривав «продразвйорстку» у Мельниках, Трушівцях та околицях Фундукліївки.[318]
    Наступні кілька днів гайдамаки оперували у районі Олександрівки та Старої Осоти — руйнували комунікаційну інфраструктуру ворога (знищували дроти, валили стовпи).[319] На відпочинок ховалися у Мотрин ліс.
    Активність Чорноліського полку була не до смаку москалям, тим більше що повстанці діяли неподалік залізниці, біля якої окупанти під захистом бронепотягів почували себе впевнено. Росіяни вирішили дати рішучий бій Хмарі, але і він завершився на користь гайдамаків. Більшовики відступили, а повстанці подалися до Бондурівського лісу.[320]
    Окупанти хотіли підступом, зокрема обіцянками «прощення», виманити Хмару з лісу. До нього послали повстанця, якого вони «амністували», з пропозицією перейти на бік совєтської влади. Отаман відмовився від «ласки» російської влади — він не тільки не вірив жодному слову москалів, а й вважав за неможливе замирення з ними.
    Тоді червоний загін оточив ліс, де перебували партизани Хмари (на північний захід від Івангорода). «Використовуючи болотисту місцевість, — писали скрушно чекісти, — (Хмара) уперто відбивається».[321]
    Попри непрості обставини лісового життя, козаки вміли й пожартувати: якось вони змайстрували два «броньовики», якими відлякували дурних москалів. Ті були дуже здивовані, коли довідались, що це лише «простые деревянные сооружения, искусно покрытые брезентом».[322]
    Згідно з підрахунками більшовиків, на кінець 1920 року Хмара керував загоном силою у 600 чоловік.[323] В останні дні листопада він оперував у Знам’янському районі. А в цей час хтось із оптимістів-чекістів повідомляв начальству, що «Хмара з кількома бандитами переховується в районі Лебедина».[324] Тобто ось-ось — і його зловлять.
    
    Грудневий рейд
    
    Наприкінці осені 1920 року отаман взяв участь у нараді отаманів у Матвіївці, на якій, за твердженням Михайла Дорошенка, Головним отаманом Холодного Яру було обрано Івана Ґонту (Лютого-Лютенка).[325] Після обрання той вирушив на рідну Звенигородщину, а Хмара і Загородній залишилися. До них приєднався і осавул Юрко Залізняк (Горліс-Горський).
    Підхорунжий Михайло Дорошенко стверджував, що саме у Матвіївці отамани вирішили спробувати пробитися на захід — до Польщі або Румунії.
    Пилип Хмара не хотів йти за кордон, але друзі, зокрема Ларіон Загородній, намовляли його.
    Чорноліський полковник раніше мав намір шукати українську армію — коли про неї чутно було. Тоді він зайшов до односельчанина Петра Оліяновича Ткача, який нещодавно повернувся в Цвітну після шестирічного німецького полону. В його хаті не один раз переховувалася дружина (неофіційна) Хмари. Петро Ткач поставив на стіл «тикву водки» та череп’яні чашки.
    — Розкажи, як через кордон із Польщею переходили? — запитав отаман.
    Петро Ткач розповів і у свою чергу запитав Пилипа:
    — Чого ти до Будьонного не приєднавсь?
    — Я за Самостійну Україну борюсь! — здивувавшись, випростався отаман.
    Про це розповів Явтух Петрович Ткач (1911 р. н.), який бачив Пилипа Хмару, «як оце зараз вас бачу». За Хмарою він спостерігав із печі, куди нагнав дітей батько…[326]
    Зробили реорганізацію частин, залишили непотрібний тягар зброї та амуніції тим, хто лишався. Поспішали, доки не випали сніги. З Матвіївки повернули до лісу, пройшли поміж Вищими та Нижчими Верещаками до Соснівки, де відпочивали цілу добу. Тут Микола Кібець довідався, що до Цибулевого вступила червона частина, так звана «бе-бе» («борьба с бандитизмом»). Він просив отамана Хмару вдарити всіма силами на Цибулеве, але Хмара і Загородній не радили відхилятися від наміченого маршруту.
    — В такому разі, — сказав Микола, — ви їдьте, а я промаршую Чутою та й заїду до Цибулевого, а потім вас дожену…
    Наступного ранку Кібець з’явився до табору Хмари в Раєвському лісі… «Від задоволення (він) аж сяяв, така була успішна його акція. А козаки просто тріумфували», що всипали комуні перцю.[327]
    З лісу Раєвського рушили на Вербовий та Давидівський ліси, а потім взяли напрямок на Лебедин. Дорогою обминали міста і села, де стояли червоні залоги, бо будьонівська форма доношувалася, козаки мали вже різноманітне вбрання, що виявляло їх перед ворогом. Необхідно було здобути червоноармійський одяг. З цією метою зупинились у селі Бузівці, що неподалік станції Бобринської.
    Ніч минула спокійно, але розвідка доповіла, що по селах стоять червоні залоги, які допомагають спецвідділам нищити повстанців. Отамани повідомили козаків про можливі напади.
    Вранці сотня будьонівської кінноти атакувала повстанців. Ті, пострілявши, почали організовано відступати в напрямку Жашківців. Поспішали до маленького ліска. Кібець зі своїм відділом кінноти і кулеметом чвалом погнав уперед, щоб влаштувати засідку.
    Чорноліський полковник затримував ворога і відступав поволі. Будьонівці намагалися відрізати загін від лісу та оточити. Пилип Хмара і Ларіон Загородній зі своїми козаками, сховавшись за горбком, спішилися і несподівано сипнули сильним рушничним і кулеметним вогнем.
    Нападники, зазнавши великих втрат, відступили. Невдовзі прибула допомога: з Бузівки вискочила свіжа сотня будьонівської кінноти. Дві тачанки і вершники чвалом летіли попід ліском, де Кібець заліг у рові, що заріс густим чагарником. Коли червоні були проти засідки на віддалі півгону, Кібець дав команду «Вогонь!». Зацокотіли кулемети, затріскотіли рушниці. Пекельний шквал викликав серед ворожих лав дику паніку. Командири, які не сподівалися нападу збоку, розгубилися. Поле вмить усіялося трупами і пораненими. Тачанки поперевертались. Хто вцілів, кинувся навтьоки. Бій закінчився так само миттєво, як і розпочався. На полі залишилося близько двох десятків убитих і тяжкопоранених, між ними й коні.
    «У цьому бою попав під кулі й червоний «герой», комісар Абраша Біляков… Юрко Горлиця (Городянин-Лісовський. — Ред.) зняв із Біляковича планшет… Після цього перевірили поле бою, підібрали все, що було цінне і потрібне, і скорим маршем відійшли до лісу і там заховались. Уночі перейшли вглиб і в одному спокійному місці зробили відпочинок та переглянули уважно все, що в планшеті Біляковича. Там була велика кількість наказів та телеграм у зашифрованому стані… Але були розпорядження і накази, писані без кодів, один з яких звучав так: «Ком. дивизии, спецотдел ВЧК. Москва. Секретно. Ввиду перемирия с Польшей все войска перебросить на Крым. Проходя по правой стороне Днепра, приказываю помогать спецотделам уничтожать партизанские отряды, партизан, белогвардейцев и петлюровские остатки. Объявить амнистию. Сложивших оружие расстреливать негласно без суда. Председатель ВЧК Феликс Дзержинский».[328]
    Цей важливий наказ Загородній прочитав перед лавою цілого загону. Далі слово взяв Пилип Хмара.
    — Нині проходить хвиля чергової брехливої амністії, — сказав він, витягнув із кишені більшовицьку відозву і почав читати.
    Комісари зверталися до українського населення із закликом не повставати проти більшовиків — «рускіх братьєв», з якими під час війни 1914–1918 років їли кашу з «общєва катєлка»… Закінчивши читати, Хмара розідрав відозву, кинув під ноги і потоптав. Усі мовчали. «Віруючих у ті відозви серед повстанців тепер не було…»[329]
    5 грудня Хмара повернувся в район Матвіївки та Мотриного монастиря, де знову помірявся силою з ворогом. «Бачив я його в бою, — згадував Пилипа Хмару Іван Кузьмович Сидоренко (1892 р. н.) з с. Гутниці. — Наступали красні на ліс… Цепом ішли, значить. А Пилип із своїм отрядом — у засідці. А тоді як вискочать! Пилип найперший. Та шаблею раз! Раз! Праворуч, ліворуч!.. Багато порубав тоді лічно. Ух і сміливий же був. А рука!..»[330] Хмара рубав двома руками; таким чином в урочищі Голий Яр зарубав дванадцять червоноармійців.
    Гасло у нього було: «Бий білих, поки не покрасніють, бий красних, поки не побіліють». Не мирився він і зі Свиридом Коцуром…
    З односельчан чи не найбільше допомагали Хмарі архітектор зимових схронів Оліян (Юліан) Дядюра та Мартин Мочар, який воював разом зі своїми синами — Іваном, Кирилом, Михайлом, Марком.[331] А найближчим другом вважався Григорій Коцур, разом з яким Пилип Хмара повернувся з Першої світової. Начальником кавалерії Чорноліського полку був Оліян Дубина (згідно з іншими джерелами, кіннотою командував безпосередньо отаман).
    Збереглися й імена деяких козаків Чорноліського полку, а саме: Прохор Деркач, Петро Токовенко-молодший із Мельників, Руденко (всі заарештовані, Петру Токовенку перед смертю відрізали вуха, ніс, викололи очі), сотник Димитрещенко, Олександр Опанасович Сіденко та Юрій Миколайович Сіденко, Феодосій Бойко, Іван Загинайко, Семен Мостивий (Мостовий?), Юхим Хвилинський, Іван Лушпай із с. Верещаки, Варвара Тараненко, силач Крюк, цвітнянські селяни Пелагея Боркова, Коваленко, Іван Магиленко, Данило Москаленко, Антон та Марко Павловські, Федір Ровинський, Григорій Семиволос, Дмитро Сербенко, Іван Торчинський, Микола і Тихін Хлівицькі, Антон Цапенко, Прохор Шкура.
    Двоюрідний племінник отамана Тимофій Мефодійович Хмара стверджував, що з рідні Пилипа в козаки ніхто не пішов, мовляв, боялися, що червоні попалять хати. Напевно, це помилкове твердження, бо пов’язане з родинним страхом. Із покоління в покоління рідні, щоб врятувати своє життя, змушені були відмежовуватися від Пилипа та своєї участі в повстаннях проти совєтської влади. А ось погляд більшовиків. В інформаційному повідомленні начальника штабу військ Кременчуцької губернії за лютий 1921 року можна прочитати: «Хмара — селянин-куркуль (?! — Ред.), залишивши дім, змусив під загрозою смерті допомагати йому в бандитизмі двох братів, котрі вбиті як розвідники». «Хведота дуже мучили перед смертю», — розповідала зі слів матері Євдокія Пасічник.[332]
    Зрозуміло, що отаман братам смертю не погрожував, селян не грабував — як брехали більшовики. Місцеве населення було ріднею, друзями чи сусідами. До того ж Пилип із дитинства мав загострене почуття справедливості. Він навіть думки не міг допустити про грабунок близьких людей. Єдине, що забирав, — так це реквізоване у продзагонівців зерно та інше продовольство. Не розносити ж по хатах, питаючи, чиє це.
    А от про червоних хто міг сказати добре слово? Попалили вони чимало осель і у Цвітній. Куток Хмарівка, наприклад, горів двічі. А хата Хмари вціліла, бо була непоказна — розвалюха в кущах терну, або, як казали односельчани, «лачуга в тернику».
    Сестра Марія, коли Пилип навідувався з лісу, засуджувала його, бо її багатодітна родина потерпала від більшовиків. Марія ганила Пилипа за те, що «вв’язався не в те діло». Брат одного разу не витримав несправедливих докорів і в гніві «ледь не відсік їй шаблею голову».[333]
    Зиму 1920–1921 року Хмара, Максим Терещенко, Микола Шуліка і брати Сіденки провели в Цвітній. Козаки ж зимували у землянках у лісі неподалік села. Маючи вільний час, Терещенко і Шуліка «навчали Хмару грамоті, письму і математиці, бо він був чоловік майже неписьменний. Для того, щоб міг підписувати накази по полку. Неписьменність ставила штаб і самого отамана в незручне становище».[334]
    
    Гаряча весна 1921 року
    
    1920 року з військової арени України зійшли поляки, французи, росіяни-білогвардійці, англійці, греки, серби… На українській землі залишились лише більшовики: росіяни та євреї. Проти них й продовжували боротьбу гайдамаки ХХ століття.
    У перших днях березня Хмара передав, щоб козаки від Гутницької переходили до Цвітної, щоб обрати делегатів на з’їзд у Холодний Яр. Приїхав і загін отамана Загороднього. «Не цей з’їзд із Чути потрапили Сіденко Макар, Хмара Пилип, Гришко Нестор; із Суботова — Терещенко Максим (ці від офіцерства і штабу), — писав сексот, — а я та ще чоловік із Цвітної (прізвище його забув) пішли теж вивчати Холодний Яр і бути присутніми на з’їзді».[335]
    Всього на з’їзд прибуло близько тридцяти делегатів — отаманів, старшин і козаків. На ньому ухвалили «організувати всіх людей в один загін і негайно вирушити в рейд для терору».[336]
    Для цього треба було роздобути коней. Довідавшись, що у Матвіївці стоїть кавалерійська частина червоних, негайно вирушили через Верещаки у Любомирку, сусіднє до Матвіївки село. Трошки підночувалши, а на світанку, сховавшись у тумані, пішки увійшли до Матвіївки. Поки червоноармійці додивлялися сни, хмарівці взялися сідлати коней і виводити їх на вулицю. Дуже пізно вартовий помітив тихих незнайомців. Його постріли сполохали москалів, і вони в одній білизні вискакували з хат. Хмарівці почали полювати за ними… Всього хлопці вполювали півдесятка червоних та захопили 27 коней.
    «З добутими кіньми хмаринці урочисто повернулись на місце стоянки… Того ж дня в різних місцях було добуто коней стільки, що відразу кінний загін з 35 виріс до 120 шабель при двох «Максимах», одному «Кольті» й двох «Люїсах». Хмара відзначав нову перемогу… — із сумом свідчив завербований повстанець. — Вдалі бої під селами Гутницька та Ружечеве, а також біля села Матвіївки й здобуття коней підвеселили співчуваючих серед населення, котре мало не боготворило отамана Хмару й передавало з вуст в уста казково-легендарні розповіді про нього. Щоденно то з одного, то з іншого боку приїжджали нові люди на конях, озброєнні з ніг до голови, котрі вливалися до лав отамана Хмари. Населення, особливо підлісних сіл, саме, добровільно, без жодного нагадування з боку бандитів, привозило до лісу продовольство і фураж. Крім того, вже не потрібно було посилати власних людей для розвідки про розташування червоних загонів, й без того щоденно з навколишніх сіл передавались в штаб сотні різних повідомлень не лише про розташування червоних загонів, але й про те, де саме й що заготовлено з продовольства й фуражу для останніх. Хмара, отримуючи такого роду повідомлення, відразу ж посилав туди своїх людей, й ті забирали все, заготовлене для червоних, собі до лісу. Рідкісні випадки обходились у схожих ситуаціях без жертв… Найбільше й найкраще за інших працювали Могилея Явтух, Матвєєв Семен (с. Гутницька) та якась жінка з Криворіжжя… Загін Хмари чисельно зростав».[337]
    Так у березні в Чигиринському повіті запалало повстання проти совєтської влади. Його організаторами були Пилип Хмара, Іван Деркач, Юхим Ільченко та Ларіон Загородній. Штаб Хмари і його помічника Максима Терещенка перебував у Цвітній, а Деркача — в Холодному Яру.«…Объявленная амнистия… — писали москалі, — несмотря на широкое оповещение таковой, мало произвела впечатления на бандитов».[338]
    Пилип Хмара набував усе більшої популярності серед молоді, його загін швидко поповнювався за рахунок тих, хто втік з Красної армії або переховувався від більшовицької мобілізації.
    Надвечір 2 квітня 1921 року загін Хмари силою в 39 кавалеристів в’їхав у рідне село Максима Залізняка — Івківці, що неподалік Медведівки. Цього разу не поталанило червоноармійцю, котрий приїхав у відпустку додому: його, як зрадника України, було знищено. На ранок хмарівці під виглядом «червоного війська з червоним прапором і у формі кавалерії Будьонного» виступили з Івківців у Мельники. Там «два бандити (очевидно, отамани), — писав секретний працівник ЧК, — зайшли до церкви». Опівдні козаки виїхали у сусіднє село Головківку, де оточили сільський сход, побили голову волвиконкому і голову комнезаму, знищили канцелярські справи волвиконкому.[339]
    На початку квітня неподалік Цвітної 200 повстанських шабель Хмари розтрощили червоноармійський загін. У бою зарубали 32 ворожих вояки.[340]
    7 квітня Чорноліський полк «урочисто виїхав з лісових нетрів». Проїхавши рідне село отамана, вирушили на Бурякове, а звідти лісом через Вовчий Хутір, минаючи Матвіївку, знову лісом вийшли на Полуднівку, де й заночували. А рано-вранці 7 квітня 1921 року півтори сотні кінних козаків несподівано вихором залетіли в Медведівку. За ними на возах в’їхало півтисячі гайдамаків. «Виставивши проти будинку міліції кулемети, запропонували здаватися на милість отамана Хмари. Частина без бою склала зброю до ніг отамана, а решта, у тому числі й діловод, відстрілювалася, а потім кинулася втікати до річки Тясмин. Дехто сховався в густому очереті, інші, в тому числі й діловод, пострибали до підвалу». Та люди показали повстанцям, де сховалася комуна. До підвалу під’їхали Тиміш Ніздря, Григорій В’юник, Михайло Мочар й двоє махновців. Запропонували вилізти, інакше кинуть бомбу. Втікачі вилізли. Хмара наказав покарати їх канчуками та відпустити. Два міліціонери перейшли на бік повстанців.[341]
    Забравши з собою шкіру на одному зі шкіряних заводів, а також діловода і голову волосного виконавчого комітету, Хмара вирушив на Мельники. Пообідавши тут, Чорним шляхом, що проходив біля Мотриного монастиря, попростували на Грушківку. Звідси кіннота пішла на станцію Райгород, щоб пустити паровози на Бобринську з метою заблокувати залізничний рух… Повернувшись у Грушківку, всі разом вирушили на Смілу. Але скоро повернули круто назад… Коли в Яблунівці почули підозрілий гамір і гавкіт собак, отаман наказав їхати тихіше. Команду виконали на 100 % — підводи й кіннота рухалися без жодного шуму», — зазначав сексот.[342]
    У Телепиному, де збиралися відпочити, раптом виявили червоний загін. Тоді Хмара вдався до хитрощів. Він послав у червоний штаб Петра Стасенка і Кирила Грищенка з Єлисаветградки. Зареєструвавшись як червоний загін, стали по хатах, «причому для кінноти Хмари було виділено кращі квартири. Командири ж червоного загону пиячили зі Стасенком Петром і Грищенком Кирилом до самого світанку. А вранці хмаринці, отримавши фураж і продовольство, виїхали з села Телепине в село Пастирське. Загін Завгороднього тоді побував навіть у Златополі».[343]
    17 квітня відділи Хмари і Деркача чисельністю до півтори сотні кавалеристів знову прибули в Головківку, розгромили волосний виконавчий комітет, знищили всі справи архіву, забрали ячмінь, готовий до відправлення в Росію, і вивісили друкований наказ. У ньому сповіщалося, що майно тих, хто продовжуватиме служити совєтській владі, підлягає конфіскації…
    Перешкоджав Хмара і вирубуванню лісів. Козаки переагітовували робітників, а коли ті не розуміли слів, розганяли їх. Головний мотив: «Не дамо руйнувати нашого лісу!» Пилип Хмара навіть випустив наказ, який забороняв вирубку лісу, за порушення його обіцяв розстріляти.
    Сексот зазначав, що «спрага помсти світилась з очей, просвічувалась крізь одяг і з серця Хмари».[344]
    12 травня загін кількістю півсотні кавалеристів із Вищих Верещаків через Антонівку, Триліси, Янівку і Головківку проїхав на Мельники, до Холодного Яру. По дорозі заїжджали в родини червоноармійців, вишукуючи яничарів і проводячи виховну роботу з їхніми батьками. В Трилісах знищили канцелярію волосного виконкому.
    Скрізь по селах, через які проїжджали, вивішували листівки із закликами до службовців приєднатися до повстанців. Було також оголошено мобілізацію чоловічого населення.
    20 — 22 травня 1921 року Хмара у Триліській волості знову порозвішував листівки, в яких пропонував впродовж десяти днів усім перейти на бік партизанів. Вивісив також накази про мобілізацію чоловіків. У Любомирці отаман сказав селянам: «Ідіть сюди або туди, не сидіть дома», себто визначайтесь — йдіть до повстанців або до червоних, тільки не будьте байдужими.
    Наприкінці травня загін Хмари потрапив у халепу. Було це за три версти від станції Білозір’я на Вовчій гаті.
    Вовча гать — це насип з гною через болото, що розкинулося серед лісів. Під’їхавши до неї, Хмара вислав розвідку. Хлопці невдовзі повернулися й доповіли, що шлях вільний. По гаті могли їхати тільки по два вершники або один віз. Якби хтось нагодився назустріч, то навряд чи розминутися б.
    Роз’їзд знову рушив вперед, за ним — парами вершники. У шостій парі гойдалися у сідлах Хмара і Голик-Залізняк. Позаду них посувався на тачанці кулеметник Федька з Диківки. Він був чоловік бувалий — з кулеметом не розлучався від 1914 року.
    Не встигли досягнути середини гаті, як з протилежного боку пролунало три рушничні постріли, а тоді заговорили кулемети. Одна з куль влучила в коня Хмари. Це вже був третій кінь, який гинув під ним.
    Козаки залягли і вогнем зустріли червоних, що кинулися назустріч. Але москалі атакували завзято. Довелося відступати. Не відступав лише кулеметник Федька, який мав дев’ять стрічок з набоями. «Він відбивав напад до останнього патрона, а потім склав руки над кулеметом і в такому положенні був порубаний червоноармійцями».[345]
    Все ж бій партизани виграли. Після двогодинного бою червоні відступили. Відбили хлопці й кулемет Федьки, але тепер треба було для нього шукати нового кулеметника. Шукати треба було і отамана, адже Хмара під час бою зник.
    Пізніше виявилося, що він, поранений, залишився в болоті. Згодом його підібрав соснівський дядько і виходив. Більшовики ж поспішили оголосити: «Бандіт Хмара убіт!»
    Виконувач обов’язків начальника 400 ҐПУ Тимошенко стверджував, що голова Окружного повстанського комітету Іван Деркач, «посилаючись на те, що у нього є універсал від Петлюри і повноваження підпорядкувати собі всіх загонів на Чигиринщині, запропонував влитися в його загін Хмарі і Кваші». У серпні 1921 року Хмара і Кваша з козаками прибули в Холодний Яр для з’єднання з Деркачем. Через 5–6 днів Хмара повернувся у Цвітну, бо між ним і Деркачем виникла тактична незгода. Від’їжджаючи, чорноліський полковник виявив готовність у подальшому тримати зв’язок із Деркачем і отримувати від нього директиви.[346]
    У серпні 1921 року з ініціативи Хмари у Цвітній відбулося публічне освячення зброї. Місцевий священик Федір Іванча відслужив молебень і благословив гайдамаків на боротьбу за звільнення України від чужоземної окупації, нагадавши їм добу Богдана Хмельницького. Ефект від цього публічного заходу був значний: загін вельми зріс за рахунок новобранців, а авторитет Пилипа Хмари в очах селян піднявся ще більше[347] (москалі не забули це панотцю і 1937 року репресували його).
    Зростанню загону отамана Хмари, як зазначав більшовицький документ, сприяв «червоний терор, що проводили червоні загони в тому чи іншому селі… і посилена політична робота, яку проводили петлюрівські агенти скрізь по селах серед населення».[348]
    На жаль, не маю докладних відомостей про подальший життєвий шлях чорноліського полковника. У романі Юрія Горліса-Горського, який залишив Холодний Яр навесні 1921 року, стверджується, що Хмару зарубала в бою червона кіннота. «А в Цвітній говорили, що Пилип загинув під Шепетівкою чи Вапняркою — Дядюренки (тобто брати Дядюри) «предательськи застрелили його за столом». Вони боялися Хмари, тому й пішли на цей крок».[349]
    Підхорунжий Чорноліського полку Михайло Дорошенко у книзі «Стежками Холодноярськими» писав, що Пилип Хмара, законспірувавшись, перейшов до цивільного життя. Чутки, що він живий і мешкає в Криму, змінивши зовнішність і прізвище, кружляли й у Цвітній. Там, у Криму, він буцімто і похований.[350]
    Але двоюрідні племінники отамана Тимофій та Юрко Хмари стверджували, що Пилип Хмара, швидше за все, загинув 1922 року і похований у Цвітній — найімовірніше, на своєму подвір’ї (може, поруч із хатою сестри Марії Тимофіївни Пасічник).[351]
    Існує версія, що Хмара, зробивши собі документи на червоного командира, виїхав до Києва, де в одному з військових шпиталів йому зробили операцію (під лівою щелепою у нього опухли залози). Отримавши відпустку для поправки здоров’я, виїхав на Волинь, перейшов кордон і опинився на території польської держави.[352]
    Щодо родини отамана. Його сестра Тодоря (Федора) вийшла заміж за Степана Хлівицького. Обох було репресовано. Мали вони сина Петра. Тодоря з Сибіру повернулася. Похована в Михайлівці.
    Сестра Килина побралася з Лазарем Музикою. Її також репресовано. З Сибіру вона не повернулася. Мала сина Івана (убито під час Другої світової війни) та доньку Ярину.
    Сестра Марія пішла за Тимофія Пасічника. У шлюбі народили синів Андрія, Миколу та Олексу (всі вони живими повернулися з фронтів Другої світової) та дочку Явдоху.
    Звіт сексота, інфільтрованого у Чорноліський полк, допоміг чекістам виявити і репресувати сотні козаків і старшин Пилипа Хмари. Станом на 1931 рік тільки у Знам’янському районі було взято на облік 304 «бандіта». На той час (за даними чекістів) були вбиті або померли Боєвець Оксент Михайлович, Бондаренко Архип, Бочка Іван, Волошин Яків, В’язовський Іван, Голик Семен Іванович, Гончар Федір, Гуржій Василь Іванович, Гуржій Сергій, Добровольський Олекса, Дядюра Улян (Оліян), Компанієць Дмитро Петрович, Коновалов Степан Гнатович, Кравець Федот, Лизко Костянтин, Мартинович, Масловський Василь, Могилея Явтух, Момса, Мочар Михайло, Пісний Ларіон, Свердель Данило, Сіроклин Іван, Сіроклин Максим, Стасенко Петро, Стежка Степан Костянтинович, Ступа Григорій Григорович, Трихманенко Архип, Шуліка Микола, Чорний Сергій, Філіпенко Данило, Філіпенко Степан і Холявка Василь Михайлович.
    За межі України вислані Буша Пилип Іванович, Горищенко Іван Терентійович, Гришко Нестор Пилипович, Зосимов Іван Денисович, Олексієнко Іван Микитович, Олексієнко Мина Микитович, Сіденко Макар, Сіденко Сильвестр та Ступа Василь Іванович.
    Проходили у «кримінальних» справах Бабій Михайло, В’юник Григорій Іванович, В’язовський Василь, В’язовський Гаврило Іванович, Гордовий Терентій, Дядюра Антон, Задоя Мартин, Камерда Яким, Касищев Петро, Медведєв Андрій Семенович, Неїжкаша Лазар, Ніздря Тиміш, Носенко Сергій Тихонович, Носенко Федір Тихонович, Парієнко Денис, Стежка Парфен Силович, Тарасенко Дорош Дмитрович, Харківський Михайло, Чинчевий Гнат і Шевченко Петро.
    З кожним роком кількість таких справ більшала… Один із репресованих, Прохор Шкура, сина назвав на честь свого отамана Пилипом. З Пилипом Шкурою в ОЛПі м. Салехарда зустрівся син гусаківського сотника Вільного козацтва Михайло Іванченко. Там вони і заприятелювали. «Зовнішністю, вдачею і зухвалістю — отаман, — розповідав про товариша Михайло Іванченко. — Звільнявся раніше мене і сказав: «Якщо на Україні щось почнеться і ти почуєш про отамана Хмару — то буду я».[353]
    Пилип Шкура не став отаманом Хмарою… Може, хтось із нас зголоситься?..
    
   
   
    
     14. Холодноярський курінний Василь Кваша[354]
    
    
    Залізнична колія між станціями Бобринська — Знам’янка — Олександрія поділяла холодноярських повстанців на дві частини. По один бік тору знаходились повітове місто Чигирин, містечко Медведівка, села Мельники, Головківка, Грушківка, Михайлівка, Суботів та ін. Саме тут був розташований Мотрин монастир і Холодний Яр — центр, мозок і душа Національно-визвольного повстанського руху. Саме тут дислокувались військові, політичні і адміністративні органи, що приводили в дію механізм збройного і політичного спротиву російським окупантам. По другий бік залізниці були розташовані села Златопіль, Новомиргород, Єлисаветградка, Івангород, Бондурове,[355] Телепине, Тимошівка, Бовтишка, Баландине, Красносілка та ін. Повстанські сили цього боку підпорядковувалися холодноярській організації. Загальновизнаним отаманом по цей бік залізниці був Василь Кваша.
    Родом він був з Новоукраїнки. Відомо, що навчався на юридичному факультеті, очевидно, у Києві. Інше джерело твердить, що Кваша навчався в агрономічній школі.
    Під час Першої світової війни Квашу призвали до російської армії. Дослужився до офіцерського чину. Мій батько — Степан Гребенюк — служив разом із ним. Батько згадував, як у часи українізації війська Василь Кваша вишикував своїх підлеглих і скомандував: «Хохли! Два шага вперед!» Тоді навіть сам термін «українці» був для переважної більшості солдатів незрозумілим…
    Як бачимо, небагато відомостей збереглося про юність отамана. Деякі дані можна знайти у кримінальній справі Ларіона Загороднього, яка знаходиться в Державному архіві СБУ. На допиті 9 жовтня 1922 року (протокол № 2) Ларіон Загородній, розповідаючи про початок своєї партизанської праці, стверджував, що після вигнання Денікіна його почали переслідувати «колишні денікінці» Кваша та Лисенко з Златопільського карального (більшовицького. — Ред.) загону. Це тривало до травня 1920 року, коли Загородній змушений був сховатися у лісі. Згодом Кваша порвав із «соввластю» і, зібравши друзів, теж подався в козаки. Коли на Златопільщину прийшла Степова дивізія Костя Блакитного, Василь Кваша зі своїм загоном приєднався до неї.
    Мій дядько — Полікарп Коломієць (мамин брат) — розповідав, що 1919 (чи 1920) року, коли він у рідному селі Тимошівці йшов з сільської гулянки пізно вночі додому, його перестріли квашівці і забрали в сусіднє село Бондурівку, що від Тимошівки за 4 версти. Там був їхній загін. Виявляється, дядька таким чином мобілізували.
    Приділили його в хату до якогось господаря, де вже були такі, як він. Видали через певний час і рушниці. Частину дня новобранці займалися стройовою муштрою, вивченням зброї. Були години, присвячені читанню Тараса Шевченка… «Спочатку за мною, — казав дядько, — стежили». За тиждень він вже не відчував над собою опіки.
    Свідчення Полікарпа Коломійця збігаються з офіційними совєтськими даними, котрі стали відомі лише нині, коли з’явився сякий-такий доступ до колись таємних архівів. В одному говориться: «В отряд Хмары влились банды атамана Кваши численностью в 20–30 чел., банда Черного Ворона и др. Командование соединенным отрядом перешло к Кваше, а Хмара остался сотником при кавалерии. Кваша, приняв отряд, пытался ввести регулярные строевые занятия».[356]
    Жителі Тимошівки згадують, що, перебуваючи в селі, отаман Кваша любив відвідувати вечорниці, на яких танцював із дівчатами, читав їм «Кобзаря».
    Одного разу я запитав тимошівського чоловіка, чому нинішня влада (це було 1950 року) розглядає отамана Квашу лише як бандита. Невже у нього не було нічого позитивного? Я намагався приховати під наївність бажання дізнатися про Квашу більше, ніж це було дозволено. Той чоловік, як виявилося, знав Василя Квашу особисто. Мені ж відповів: «Бандит, та й усе. Начитався Шевченка і став бандитом».
    Тільки після цього я сам прозрів остаточно. Я, прекрасно знаючи «Кобзаря» з п’яти-шестирічного віку, перечитав його ще раз (може, всоте!). І тільки тоді став зрячим: і щодо Кваші, і щодо Шевченка…
    У Державному архіві СБУ у другому томі слідчої справи 446/7971 є згадка про «студента-юриста Квашу», який «учительствовал (влітку 1922 р. — Ред.) на Лебединском сахзаводе». В тому ж таки томі згадується, що вчитель Кваша був зв’язковим між отаманами Чорним Вороном і Загороднім.
    Літописець холодноярців Юрій Горліс-Горський подає один з епізодів бойової діяльності Кваші, коли зі своїм загоном він ішов через залізницю на чигиринський бік.
    «Під вечір кінна стежа сповістила, що по матвіївській дорозі наближається ворожий відділ силою понад триста чоловік. Старший роз’їзду запевняв, що то або чекісти, або курсанти, бо майже всі в шкіряних куртках. Хто б не були, та, коли йдуть на Матвіївку, «будуть наші». Перший курінь, з яким пішли Деркач та Отаманенко, навпростець перебігає ліс.
    Залягаємо на узліссі неподалік села. І вчасно, бо на дорозі, віддаленій від нас на сотню кроків, з’явилася голова колони. Хоч вже й темніло, та ворог, що йшов чвірками, був для наших куль чудовою мішенню. Із завмиранням серця чекаємо, поки колона зрівняється з нашою лавою. Левадний, установивши два «Кольти» і шість «Люїсів», ліг коло нас зі своїм «обскубаним» ручним кулеметом.
    — От так нагодка! Та я тут з одного кулемета всіх викошу…
    — А знаєте, панове, — одізвався курінний Петренко, — щось мені видається підозрілим, щоб червоні так легковажно йшли, знаючи, безперечно, куди йдуть. Ні розвідки вперед, ні стежі до лісу. Хіба яка нова частина, просто з Москви.
    — Щоб то не були часом наші із-за залізниці. Зараз я перевірю, — піднявся Отаманенко.
    Приклавши руки до уст, тричі бекнув диким цапом. Колона, що дійшла вже до половини нашої лави, стала. Залунало у відповідь бекання дикого цапа. Отаманенко крикнув ще двічі й плюнув.
    — От були б наробили! Таж то дід Шевченко відкликається, я його голос серед ста «цапів» упізнаю.
    Колона завернула до лісу. Виходимо назустріч і за хвилину стискаємо радісно руки Кваші, дідові Шевченку та його донечці, знайомим лісовикам. Майже половина відділу справді була одягнена у новенькі шкіряні куртки, сині бриджі, хромові чоботи та у кашкети з червоними околицями. Навіть Тіна, що, здається, найбільше зраділа зустрічі, була у шкірянці, з обох кишень якої виглядало руків’я новеньких револьверів.
    Ведемо гостей до табору. По дорозі Кваша оповів, що позавчора вночі його відділ винищив загін ВЧК, який із «благословенням» Троцького пішов зі Знам’янки ліквідовувати повстанців. Ночуючи в одному селі, чекісти виставили варту. До того ж арештували двадцять селян та замкнули в церкві. Начальник попередив: якщо на загін уночі хтось нападе, а його не попередять, то заручників негайно розстріляють, а село спалять. Щоб спати спокійно, начальник визначив тридцять селян, що мали цілу ніч пильнувати як додаткова варта й своїм життям та майном відповідати за спокій непроханих гостей.
    У Кваші були хлопці з того села. Вони й порозумілися із односельцями. Попівночі дядьки, що вартували з палками, заховавши соліднішу зброю під верхнім одягом, завели розмови з вартовими чекістами коло церкви та на виходах із села і, вихопивши з-під кирей сокири, без шуму зарубали їх.
    Повідомили про зняття варти Квашу, що дожидав із відділом у лісі. Обставивши село так, щоб ніхто не міг утекти, Кваша увійшов до нього з двома десятками хлопців, що мали міцні нерви, і розпочав тиху ліквідацію. Підходили з сільськими вартівниками до хати, де спали чекісти. Господарі, попереджені завчасно, що будуть «гості», тримали двері напоготові, хоча чекісти звечора і наказали замкнути двері зсередини і без дозволу нікому не відчиняти. «Товаріщів» «делікатно» будили і, зв’язавши та заткнувши роти ганчір’ям, виводили у білизні на город чи за клуню і там залишали, продірявивши серце багнетом. Перед світанком сто сорок два трупи вивезли підводами до лісу, де в різних місцях позакопували. Жоден чекіст не втік. Кожний із них «подарував» повстанцям короткий карабінчик, револьвер, дві бомби, шкіряну куртку і хромові чоботи — все новеньке. До того ще два станкові та два ручні кулемети, запас набоїв.
    Дід Шевченко філософствує:
    — Був загін «вечека» — і згинув. Як корова язиком злизала… Прийдуть тепер до села нові чекісти і запитають: «У вас тут «вечека» не було часом?» Дядько почухається: «Атож! Були, ночували. Дуже хароші люди були — усе москвичі та петроградці з китайцями». — «А де ж вони?» — «А хто зна! Зібралися раненько та й пішли у Чуту бандитів ловити. Казали, що аж у Чорний ліс підуть і там усіх бандитів виловлять. Щасти Боже! Дуже хароші люди були…»[357]
    Цитаделлю Кваші був Бовтиський ліс. Він, часом перериваючись, простягнувся від Бондурової, Тимошівки і Голикової аж до Холодного Яру. Тому місцеві жителі називали Василя Квашу «лісником із Бовтиша».
    Під час повстання літа — осені 1920 року командира 2-го куреня Холодного Яру Василя Квашу обрали членом повстанського комітету, який очолював Іван Дігтяр-Хоменко.
    Начальник штабу ВОХР[358] 1920 року доповідав властям, що «банда» Кваші брала участь у захопленні Чигирина і Новогеоргіївська, «делая налеты на станции и порывая железнодорожное сообщение и телеграфную связь». Ось ще декілька документальних витягів із донедавна таємних державних архівів колишньої Кременчуцької губернії:
    «…Банда Деркача и Кваши отбила несколько голов разверстываемого скота, который проходил невдалеке от Холодного Яра».[359]
    «Чигиринский уезд. Бандой Кваши разгромлен Телепинский волисполком, захвачены начраймилиции, сотрудники секретотряда, один милиционер, два продармейца» (повідомлення від 26–28 вересня 1920 р. — Ред.).[360]
    «Чигиринский уезд… В селе Оситняжка были местные бандиты во главе с Квашей, которые предполагали произвести налет на Златополь, о чем были извещены начмилиции и комендант Златополя» (повідомлення від 7 листопада 1920 р. — Ред.).[361]
    «Чигиринский уезд. В ночь с 31 (жовтня. — Ред.) на 1 (листопада. — Ред.) был произведен налет бандитов Кваши на Телепино. Бандитов было около 50 чел., часть конных и пешых, цель была захватить нач. районной милиции. Из Телепино банда направилась в с. Борки Оситняжской волости. По сведениям, банда Кваши в 200 чел. оперирует в районах Пастырское — Родионовка — Капитановка… 4 ноября в селе Капитановка появилась банда Кваши и Загороднего в 120 человек при 7 пулеметах. Бандиты собрали сход и устроили митинг, после чего направились на Оситняжку» (повідомлення від 8 листопада 1920 р. — Ред.).[362]
    «По сведениям, в банде Кваши раскол и большинство бандитов перешло к бандиту Загороднему» (повідомлення від 29 листопада 1920 р. — Ред.).[363]
    «Советская военная энциклопедия» подала список «банд» в Україні на кінець 1920 року. Серед 81 «наименований банд» Василь Кваша з трьомастами козаків посів тридцять шосте місце.[364]
    Щодо смерті отамана Василя Кваші існує декілька версій.
    Перша — з книги Юрія Горліса-Горського «Холодний Яр». Квашу убили під Златополем, а потім возили по селах показувати. Про те, що його, мертвого, виставляли в Кам’янці для залякування місцевих жителів, я сам чув від очевидців.
    Друга версія. Її розповіла вчителька української мови Кам’янської середньої школи Ганна Трохимівна Соловйова (її старша сестра, теж вчителька, дружила з Квашею), що Василя застали в Златополі в хаті вчительки, де він переховувався. Отаман вискочив у вікно. Вже зовсім близько від лісу побачив, що чекісти випередили його і знаходяться на узліссі. Тоді він пустив собі кулю у скроню.
    І остання версія, яка випливає зі слідчої справи 446/7971. Василь Кваша загинув влітку 1922 року під час «налета на Лебединский сахзавод». Мова йде, очевидно, про наліт Чорного Ворона. Василь Кваша ж, ймовірно, був учасником цієї акції. Він жив тут легально як вчитель і таємно виконував функцію зв’язкового між Чорним Вороном і Ларіоном Загороднім…[365]
    Може, час допоможе з’ясувати подробиці смерті легендарного отамана.
    Таємницю загибелі отамана до кінця не прояснила і знайдена фотографія. На ній зображено Василя Квашу із заплющеними очима. Його міцно тримають попід руки і за волосся два чекісти. На світлині надпис: «Атаман Кваша после ареста». Можливо, що на знімку отаман уже мертвий. Такий висновок правдоподібний: у отамана заплющені очі, підігнуті ноги, безвладно опущені кисті рук. Світлину зроблено на тлі якихось заводських приміщень, що наводить на думку про Лебединський цукровий завод.
    Цю фотографію опубліковано в книзі З. Островського «Погромный период на Украине», виданій в місті Зінов’євську (тепер Кіровоград) 1926 року.
    Василь Кваша був непересічною особистістю. Це засвідчує і ворог: «Все эти Хмары, Яблочки, Колючие, Завгородние, Штили, Квашы, Черные Вороны, Кибцы, Стрюки, Громы и прочие трескуче-устрашающие названия отаманов, напоминающие индейских приключенческих героев забавной майн-ридовской романтики, — все это были шайки худшего бандитско-кулаческого пошиба, петлюровской окраски, петлюровской марки».[366]
    Отаман Василь Кваша, як і переважна частина героїв того часу, був молодим, вихованим на патріотичній і ліричній творчості великого Шевченка. Їм справді були близькі романтичні пориви героїв Майн Ріда, що билися з англійськими та іншими завойовниками.
    Метою збройної боротьби українських звитяжців, боротьби не на життя, а на смерть, була Українська держава.
    Це робить честь нашій нації, що вона народила таких героїв, які, маючи за спиною двадцять — двадцять п’ять років, змогли підняти та організувати десятки тисяч українців. Відірвали їх від плуга і серпа і впродовж чотирьох років тримали червону російську імперію у непевності.
    Нам би нині таких романтиків!
    
   
   
    
     15. Антін Грозний, отаман Городищенщини
    
    
    Антін Макарович Грозний народився наприкінці 1890-х років у багатодітній родині. Закінчив чотири класи школи в с. Мале Старосілля. «Після переїзду сім’ї до с. Буда-Орловецька, — розповідала його сестра, — юнаком хазяйнував із батьком та двома старшими братами, решта з десяти дітей — то була сама кукільня, малеча. Собою був красивий, чорнявий, гарно співав, був акуратним, інтелігентним. Парубкував, але, якщо на гульках було щось негаразд, ішов додому, уникав непевних людей і місць, не любив тинятися… Сім’я у нас була трудівнича, хазяйська».[367]
    Бойовий досвід здобував під керівництвом Трохима Голого. Після загибелі отамана 15 грудня 1921 року Грозний очолив рештки його колись чималої армії. На той час залишилося близько ста козаків. Партизани налагоджували агентурну мережу по селах, знищували зрадників, нападали на невеликі загони червоноармійців, поповнювали продовольчі запаси на совєтських складах, Балакліївському і Городищенському цукрових заводах. Зимували у лісі: в замаскованих землянках, лісових сторожках.
    «Якось Антін приїхав додому трохи полежати, — згадувала сестра, — а ми чатуємо — не проґавити б і пташки. Аж ось верхівець скаче. Антін швидко одягнувся і вийшов геть. Верховий забрав два відра пшениці і поїхав собі. Антін признався: дуже кортіло йому порішити грабіжника… Іноді він казав: «Хіба я радий такому життю? Ці діти будуть сиротами». І показував на своїх менших братів-сестер…
    Навесні 1922 року загін зріс до півтори сотні козаків. Діяв отаман переважно в околицях Городища та Балаклії, нищив совєтські органи влади та її прислужників. У травні 1922 року його козаки розгромили Валявський волвиконком. З протоколу № 21 засідання Черкаської повітової військової наради «по борьбе с бандитизмом» від 25 травня 1922 року можна дізнатися про подробиці цієї акції. «Налет банды совершен при содействии части местного населения (кулаков и родителей бандитов), — писали окупанти. — Бандитами зверски были убиты 3 члена комячейки, зав. земотделом и сторож комнезама — всего 5 человек. Разграблен посевматериал и ссыппункт ЕПО. Для поднятия духа как у совработников Валявской волости, так и местных граждан, стоящих на страже соввласти, необходимо было принять самые репрессивные меры по отношению к неблагонадежным элементам села Валявы, т. к. работники были в панике и не знали, что делать. Выездсессия уездвоенсовещания, всесторонне обсудив этот вопрос, решила расстрелять десять человек самых активных из заложников, как-то способствовавших бандитам при налете, и отцов, сыновья которых находятся в банде, для воздействия, как на бандитов, так и на местное население, которое сочувственно относится к бандитам… Председатель Бергавинов, Секретарь Астрин».[368]
    А ось інформація Кременчуцького губернського штабу ЧОН[369] начальникові штабу частин особливого призначення України і Криму від 19 липня 1922 року: «…Банда под руководством Орла — Грозного — Дусенко. Месторасположение: Буда-Орловецкая, Виноградский монастырь,[370] Белозерье — Сунки Черкасского уезда. Банда разбита на сотни, каждая сотня численностью от 15–20 человек. Руководителями сотен являются: Грозный — Дусенко, братья. Общее управление бандой — «Орел». До настоящего времени из этой банды 5 человек поймано живыми, один убит отрядом Смелянской самообороны. Из этой же банды два человека убиты самой же бандой. Один при неосторожном обращении с оружием, другой неизвестно по какой причине, но к трупу была приложена записка: «Ни партизанам, ни крестьянам не годится».[371]
    Чекіст Сергій Бергавінов у газеті «Известия» зазначав: «Большой язвой на Черкасском теле является разгуливающий по уезду бандитизм, мешающий планомерной работе, как советской, партийной, так и продовольственной, разрушая вол- и сельаппараты, производя убийства отдельных работников, особенно проявила себя в этом крупная банда Грозного до 70 человек, оперировавшая главным образом в Городищенском районе. Май, июнь и июль месяцы отмечаются в уезде как месяцы активных действий и разгула банды».[372]
    5 серпня козаки Грозного провели блискучу операцію. «В ночь на 5 августа, — з сумом писали окупанти, — при обследовании летотрядом под командой начуездучастка комполка 73 Зоммер-Чарина Городищенского лесного района отряд подвергся внезапному нападению со стороны банды Грозного (численность не установлена) в 3-х верстах от д. Буда-Орловецкая, что 13 верст восточней м. Городище. В результате неожиданного нападения летотряд потерял убитыми комполка т. Зоммер-Чарина, трех комзводов, 1 политрука и 1 красноармейца, отступил к м. Городище… Трупы убитых летотряда найдены раздетыми и зверски изуродованными».[373]
    Натхненні успіхом, повстанці, не ховаючись, серед білого дня заїхали до Старосілля, неквапливо знищили справи й архіви виконкому і поїхали далі.[374] Та вже 12 серпня 1922 року загін Грозного зазнав невдачі у бою з ҐПУ…
    Ситуація погіршувалася… Селяни, змучені нещадним терором окупаційної влади, вже боялися допомагати лісовикам. Хлібороби підтримували повстанців доти, доки вірили в їхній успіх. Коли ж стало очевидним, що перемагають більшовики, добровільних помічників поменшало. Продовження боротьби наражало село на нові жорстокі кари, грабунки і вбивства. Вкрай негативну роль відіграв т. зв. інститут заложників. А заручниками ставали насамперед патріотичні селяни, дбайливі господарі. Не бажаючи втрачати своїх синів і чоловіків, жінки почали неприхильно ставитись до тих, хто спонукав продовжувати боротьбу. Щоб зберегти життя рідним, яких влада оголосила заручниками, жінки мусили ставати донощиками. Та й серед чоловіків вже були такі, які вирішили за краще змиритися з совєтською владою, ніж потрапити в її немилосердні лещата. Села тепер партизани оминали: і себе не хотіли наражати на небезпеку, і своїх рідних. Тим більше що влада стала організовувати відділи самоохорони з відданих їй сільських активістів. Для цих людей ліс небезпідставно асоціювався зі смертю. Отож вони, отримуючи від червоних зброю і дозвіл на формування, ставали активними помічниками окупантів. Особливо поспішали створити такі загони комнезамівці «бандитствующих сел» (вислів Сергія Бергавінова).
    А тут ще Грозний на деякий час залишив загін…
    «Банды, лишенные руководства и отрезанные от населенных пунктов, единственных источников снабжения продовольством, — писав Бергавінов, — бродили по лесам, как в пустыне, у них начал падать дух. Пробовали двинуться в свои родные очаги бандитизма — села Буда-Орловецкая и Староселье, но были встречены не хлебом и салом, как раньше, а дружным огнем охороны незаможних. Потеряв ранеными, ушли в лес. Там в очень короткое время (2–3 дня) приняли два боя с отрядами военкомандования и потеряли всех своих лошадей, обоз и 4 убитых. После этого банда совсем опустила руки, среди нее начался спор и ропот».[375]
    Повстанці шукали виходу з глухого кута… Як завжди, знайшлися слабодухі, які клюнули на ідею «переходу на сторону совєтської влади». 22 серпня 1922 року почалися переговори, на які виїхав член президії повітової військової наради, начальник відділу ҐПУ Сергій Бергавінов. Загін Грозного на той час нараховував 55 козаків і старшин.
    28 серпня Бергавінов агентурним шляхом довідався, що партизани схиляються до рішення продовжувати боротьбу. Тоді він із двома чекістами наважився на зустріч із лісовиками. Він хотів розвіяти недовіру повстанців і переконати їх, що совєтська влада, пообіцявши «амністію», свого слова не порушить.
    Сміливий вчинок Бергавінова, який пішов на переговори у ліс, справив враження. Його брехлива агітація досягла успіху: 45 повстанців вирішили здатися. «Дабы окончательно расположить банду на свою сторону и обеспечить переход ея, тов. Бергавинов С.А. решает отослать бывших при нем сотрудников в с. Орловец, а сам остается с бандой ночевать в лесу, в хате лесничего. Ночью во время (его) сна банда делает вторичное собрание и большинством решает уйти в лес».[376] А Бергавінова залишили «спокійно спати». Ката не вбили, напевно, через те, що могли постраждати родичі повстанців, серед яких багато було визначено відповідачами.
    Прокинувшись, чекіст був украй розчарований, але свого наміру не залишив. Повернувшись вранці в Орловець, чекіст скликав сход і наказав селянам сформувати делегацію, яка повинна йти в ліс і вимагати «перехода банды на сторону советской власти».[377]
    Близько чотирьох десятків селян змушені були йти в ліс. Під вечір вони повернулися з двома партизанами і повідомленням, що завтра прийдуть й інші. І справді, за 3–4 дні з’явилося 45 партизанів. Бергавінов вважав, що для селян «переход банды на сторону советской власти» став святом, котре «дало можливість зайнятися спокійною мирною працею»,[378] результатами якої й прагнула скористатися голодна Москва.
    За це досягнення, а також за ліквідацію партизанського загону Добровольського, що діяв на дніпровському побережжі, «знищення зв’язків отамана банди Чорного Ворона», розкриття Городищенської філії СВУ 11 вересня 1922 року пленум «Уездвоенсовещания» ухвалив просити Москву нагородити Сергія Бергавінова орденом Червоного прапора.
    У двадцятих числах сумного вересня 1922 року здалися ще чотири лісовики. Коли нарешті повернувся отаман, то побачив, що він залишився практично сам… А чекісти продовжували пантрувати. «Черкасский уездучасток: в район Виноградского монастыря, — писали вони, — прибыл бандит атаман Грозный со своим помощником Искрою, к которым примкнули не сдавшиеся ранее 5 бандитов этой банды. Указанная банда скрывается в районе Буды-Орловецкой».[379]
    Для її ліквідації виїхав командир 1-го батальйону 73-го полку Луцький та начальник відділу ҐПУ Бергавінов із загоном «самоохорони». Тимчасово виконуючий обов’язки начальника штабу 25-ї дивізії Орлов наказав: «В случае несдачи банды будет приступлено к изъятию заложников» (тобто розстрілу. — Ред.).
    Антін вирішив продовжувати боротьбу до останнього. Проти ночі 18 жовтня сім партизанів Грозного наскочили на «лесозаготовительный отряд ТАОН» 5-го артилерійського дивізіону в селі Дубіївка, що за 10 верст на північ від Сміли. Внаслідок нападу вісім червоноармійців було обеззброєно.[380]
    З Грозним до кінця залишався молодший брат отамана Голого — Галайда. Селяни називали його Гольонок.
    Одного дня отаман із Гольонком вийшли з лісу на переговори з владою села Буда-Орловецька. Зайшли до обійстя Пилипа Мазовецького на кутку Ковалівка. Поїли і полягали спати. А зрадник уже мчав конем у Городище, щоб повідомити штаб єврейського загону «Красних мстітєлєй», де перебуває отаман. Загін «мстітєлєй» не забарився. Прискочили, оточили хату Мазовецького. Оскільки Грозного боялися, то, тихо підкравшись, почали стріляти через вікна. «Грозного забили відразу, а Голенка поранили, — розповідав Андрій Тегерешвілі. — Він заліз на піч і звідти аж до полудня відстрілювався відразу з двох наганів, доки в печі не провертіли дірку і не захопили його. Тіло Грозного і пораненого Голенка повезли до Городища і в дорозі, в урочищі Три Липи, Голенка добили».
    А ось інша версія загибелі отамана і його відданого помічника. «18 октября отряд Городищенской самообороны… — повідомляли чекісти, — настиг банду Грозного в районе Городище — в результате убит атаман Грозный и тяжело раненым взят один бандит. Банда рассеялась по разным направлениям — поиски продолжаются. Труп Грозного 22 октября сфотографирован и зарыт в землю».[381]
    Після вбивства Антона одна з його сестер два місяці переховувалась у сусідньому селі — боялася репресій, «бо брата Порфира вже забрали»…
    Так закінчився хресний шлях ще одного борця за волю України — отамана Антона Грозного. Вічна пам’ять всім, хто до кінця був твердий!
    
   
   
    
     16. Чорний Ворон із-під Товмача
    
    
    1919 року, коли Україна зануртувала протиросійськими повстаннями, з пітьми віків виринули тіні великих предків і зачали кривавий бенкет «зі свяченими ножами». Воскреснули душі Залізняка і Ґонти: не одному отаманові козаки-повстанці подарували ці славні імена. Воскреснув отаман Голий, який колись у сиву давнину знищив зрадника Саву Чалого: дух Голого — дух нещадної помсти — вселився у Трохима Бабенка з наддніпрянського села Хрещатик. Воскреснув і козак Мамай: його ім’я прибрав боровицький отаман Яків Щириця (до слова, по матері — Мамай). Ожив і славнозвісний Байда: в нього перевтілився геніальний подільський отаман Яків Голюк — такий же безмірно хоробрий, як і Байда-Вишневецький.
    Вернули із забуття Палій і Нечай, Сірко й Галайда, Богун і Підкова, Кармелюк і Кривоніс, Наливайко… Закрутили веремію по всій Україні новітні отамани гайдамаків, які дали свої імена наступним поколінням борців: Хмари, Чучупаки, Кібці, Яструби, Коршуни, Орли і Орлики. Любим зболеному серцю стануть повстанські імена Лютий, Ярий, Лихо, Біда, Ламай-Ярмо, Кривда, Грозний, Вовгура, Грім, Сатана, Чорт, Колючий, Сокира, Зірви-Голова. З’являться отамани з рідкісними іменами Ангел, Здобудь-Воля, Махомет, Нерон, Цісар, Чингісхан, Цезар… Вітром рознесе по всій Україні гучні прізвища: Зелений, Блакитний, Чорний, Карий, Темний, Жовто-Блакитний…
    Поезія змішається з витонченим чорним гумором — і з’являться по вечірній зорі отамани з ніби чемними іменами Добрий Вечір, Не Журись, Око. З-за рогу хати зрадника-сексота виринуть і Чорні Маски, і Чорні Терористи, і Гнибіда, і Гуляйбіда, і отаман Темного Гаю Вільного гайдамацтва.
    А то на червоне військо насуне Чорна Хмара. А разом з нею прилетить і Чорний Ворон… У добу Визвольної боротьби декілька отаманів з гордістю носили цей грізний повстанський псевдонім. Адже Чорний Ворон — це крук, великий хижий птах із блискучим чорно-синім пір’ям, що живе подалі від людських осель, переважно в лісі.
    Чи не найбільш відомим отаманом Чорним Вороном став Микола Скляр (Шкляр) із Жовтих Вод — насамперед завдяки Юрієві Горлісу-Горському, який яскраво змалював його у романі «Холодний Яр». Менш відомі отамани Платон Петрович Черненко з Криворіжжя, Віктор Чекірда з Поділля, Петренко з Радомишльського повіту, Іван Якович Чорногузько з Піщаного Броду та Іван Якович Чорноусов зі Шполянщини. Доля у них склалася по-різному, але всіх їх об’єднує спільне повстанське псевдо — Чорний Ворон.
    У більшовицьких документах прізвище Івана Яковича Чорноусова часом пишуть як Черновус. А можливо, він був Чорновус — відомо ж, що чекісти, люди переважно чужої культури, часто спотворювали (інколи до невпізнання) прізвища і псевдоніми повстанців. А може, був він Білоус, бо в більшовицьких документах зустрічається і «простий козак» Білоус (Чорний Ворон) із Новоукраїнки…[382]
    Точна дата народження отамана невідома. Походив він, як казали, з-під Товмача. Діяв на початку 1920-х. 1921 року в його загоні було 150 піших і 25 кінних козаків, добре озброєних. А от кулемет на всіх мали лише один.[383]
    Оперував Чорний Ворон у Звенигородському, Черкаському, Чигиринському повітах, зокрема в Холодному Яру, лісі Чута, в Лебединських і Шполянських лісах, у районі сіл Товмач, Водяне, Шестаківка, Мліїв, містечок Білозір’я, Мокра Калигірка і Златопіль, станції Сердюківка, Виноградського монастиря, міст Городища, Сміли, Черкас, Чигирина, Єлисаветграда, Знам’янки та ін.
    Ось що писали про отамана чекісти в «Доповіді таємно-інформаційного відділу при РНК УРСР, № 154» від 23 серпня 1921 року: «Черный Ворон — непримиримо хитрый и тупой враг. Вот его письмо в штаб, присланное с его представителем (приводим с сохранением стиля): а посему я, Иван Якович Черный Ворон — Черноусов, доверяю осветить с положением задач оружия моего отряда тов. Дейкусу и Маскамблитину, что как они ознакомлены с моей личной совестью и моим положением. ЧИКУ (ЧК. — Ред.) уполномачиваю их в дальнейшем работать совместно на благоустройство соввласти и прекращение братской и другой крови.
    Будучи уже амнистированным, он, по донесениям агентуры, тайно продолжает убивать других амнистированных, выдавая это за деяния Советской власти, изменяющей своим обещаниям… (Амнистированные атаманы) ведут осторожную агитацию против Советской власти (Черный Ворон)…»[384]
    Видно, дався отаман окупантам взнаки, бо називали його чекісти «непримиримо хитрым и тупым врагом». Нормальною мовою це означає, що Чорний Ворон був досвідченим і невловимим отаманом, який не піддався і на брехливі обіцянки «прощення».
    Хоч все ж, як бачимо, одного разу отаман на «амністію» піддався… Чорного Ворона селяни підтримували, може, і через те, що гасла його були прості і зрозумілі: «Бий комуністів і кацапів!»[385] Про погляди отамана свідчать його відозви у вигляді віршів. Збереглася одна з них — «До населення України», підписана трьома отаманами — Чорним Вороном, Бідою і Ламай-Ярмом. Ось ця відозва:
    
     
      Українці! схаменіця! буде спати, гей, просніця,
      Вже звернуло із півночі, протирайте свої очі.
      Вже світові півні співають, а ви й досі ще спите,
      Жиди братів ваших вбивають, а ви дома сидите.
      Хіба ще вам не надоїло од жидів ховаця,
      Свої хати кидать на встяж та в норах скитаця?
      Чи не луче йти до гурту, та брати в руку зброю,
      Та вигнати оцих Кацапів геть з Неньки додому.
      Нехай ідуть у Кацапщину та там і воюють,
      А то прийшли до нас у хату та тут порядкують.
      Ану, брати, всі до зброї! годі вам журиця
      Та станем за Україну з ворогами биця.
      Треба биця з ворогами, щоб добиця волі,
      Бо немає уже часу і нистало соли.
      А це все нам наробили прокляті кацапи,
      Зруйнували Україну і попалили хати.
      А ви в норах сидите, наче вам не жалко.
      Осталося із подвір’я чорненька кружалка.
      А як би ви, Українці, зібралися вмісці,
      То було б тоді Кацапам і Жидам всім тісно.
      Ану, брати Українці, подумайте гарненько,
      Та сходьтеся по два, по три до нас помаленьку.
      Ідіть усі Українці, як Ненькою довільні,
      Та вижиним всіх ворогів, тоді будем вільні,
      Тоді ненька Україна наc всіх пошанує,
      Як по її широких ланах козак запанує.
      І ни буде тоді в думці нам скитальна яма,
      Тоді вільно Україні крикнем неньці: «Слава!»[386]
     
    
    1922 року Лебединський полк Чорного Ворона входив до складу Холодноярської організації.[387] На той час вона мала ще три полки, їхні командири (Мефодій Голик-Залізняк і Денис Гупало), як і Чорний Ворон, були заступниками отамана Загороднього.
    Ось кілька більшовицьких зведень про працю Чорного Ворона. 19 липня 1922 року кременчуцький штаб Частин особливого призначення інформував начальника штабу ЧОН України і Криму: «Банда под руководством «Черный Ворон». 100 штыков, 30 сабель. Месторасположение: Виноградский монастырь, Млеев, Городище, Белозерье, Смела Черкасского уезда. Банда Черного Ворона 11 июня сделала налет на торфяные разработки у Ивановской гребли, что в 7 верстах северо-западнее Смелы, и ограбила склады. П(олномочный) п(редставитель) начштаба Глазунов, п. п. начопер. Семенов. Верно: делопроизводитель Дьяконов».[388]
    А ось уривок з оперативного зведення штабу 25-ї дивізії від 22 липня 1922 року: «…Чигиринский уездучасток, по данным уездуполномоченного ГПУ, бандой, предположительно Черного Ворона, численностью до 20 конных, 20 июля произведен налет на управление раймилиции. Банда, захватив с собой начмилиции и 5 милиционеров, скрылась в неустановленном направлении…»[389]
    Ось інші свідчення: «Состав б. Черного Ворона. По агентурным сведениям, банда Черного Ворона отказалась сдаться… Названная банда насчитывает до 150 штыков и 25 сабель с одним пулеметом. Бандиты хорошо вооружены. При банде есть три петлюровских представителя».[390]
    «В Кременчугской губернии привлекает внимание вновь организовавшаяся банда Черного Ворона, действовавшая ранее мелкими отрядами, теперь соединившаяся в группу около 85 человек численностью в окрестностях Чигирина, Черкасс и в знаменитых Холодноярских и Чутовских лесах».[391]
    «Объединенная банда Черного Ворона и Кубанца, оперировшая до истекшого периода в Лебединском и Шполянском лесах, за истекший период на территории Чигиринского уезда не появлялась. С приходом в Лебединский район 102 батальона войск ГПУ банда Черного Ворона перебралась в Звенигородский уезд в район села Толмач, где 26 июня между селами Толмач и Водяное имела бой с означенным батальоном, в результате которого батальон потерял 3 лошадей убитыми, тачанку, пулемет, кроме того, убито два красноармейца, первый — помощник комисара, второй — разведчик, и ранен командир батальона… Черный Ворон тяжело ранен… Бой продолжался четыре часа. Количество бандитов доходило до 100 человек, из них 30 сабель, так как к моменту боя в банду Черного Ворона влились две неизвестных банды Звенигородского уезда».[392]
    «Златопольський район. Оперирует банда Черного Ворона, численностью около 45 человек, которая часто переходит в Звенигородский уезд».[393]
    «…Банда Черного Ворона, численностью 30 сабель, и Завгороднего, 15 сабель. Последнее время обе банды действуют вместе. Банда Черного Ворона пополняется и ведет активную борьбу. 12 августа 1922 г. бандой Черного Ворона были разбросаны прокламации с призывом «Бей коммунистов и кацапов». Объединенная банда Черного Ворона и Завгороднего имеет задание ворваться в Каменку… С каждым днем губтройкой раскрывается и находится все больше агентов Завгороднего и Черного Ворона. В план заговора входило убивать ответственных работников».[394]
    Колишні петлюрівці, а потім секретні агенти ЧК Трохименко-Гамалія і Терещенко (Завірюха-Степний) вже зовсім близько підкралися до отаманів Холодного Яру. Звісно, чекісти представлялись як українські підпільники.
    18 серпня провокатор Завірюха домовився про зустріч з отаманами в Чорний ліс. «В 4 год. дня на просіці з’явилась кавалерія, близько 45 вершників, серед них Степний впізнав отамана Гупала… — писав сексот. — Гупало представив Степному отаманів Загороднього та Залізняка. Останні запросили Степного йти до лісу, в табір, де лежав хворий отаман Чорний Ворон. По дорозі до лісу до них приєдналась ще кавалерія, чоловік 30 з двома кулеметами.
    Пройшовши трохи лісом, зустріли загін піхоти у 80 чоловік, озброєний трьома кулеметами «Максим»… Проходячи через густі кущі, Степний побачив, що там лежить людина з довгою широкою чорною бородою, довгим волоссям, біля нього гвинтівка, наган і глечик з молоком. Степний підійшов до нього і привітався. Чоловік поцілував його і сказав: «Чорний Ворон».
    Завгородній наказав усім козакам відійти в сторону і запросив сотенних.
    Зібралося чоловік одинадцять, і засідання відкрили. Степний розповів їм про роботу штабу Чорноморської групи, закликав отаманів до міцного об’єднання. Дав у руки накази, шифр… на що Чорний Ворон відповів: «Накази штабу групи виконувати буду, але ніяких перегрупувань в інші райони робити не збираюсь і ні на які з’їзди не поїду, працювати буду в районі Знам’янка — Білозір’я — Товмач — Шестаківка — Холодний Яр — Єлисаветград. Тут я, як і Залізняк, Завгородній і Гупало, користуємось авторитетом у населення, а тому я працювати буду тільки в цьому районі…»
    Коли Степний запитав отаманів, скільки вони можуть виставити шабель під час загального повстання і в даний момент, Загородній відповів, що чисельності на цей час не знає, а під час повстання разом з Чорним Вороном, Залізняком і Гупалом зможе вивести близько тисячі людей. Крім того, Загородній вказував, що у нього є два загони, які оперують в Чигиринському повіті… Очолюють ці загони Приймак та Мороз…»[395]
    Ось яку оцінку дав сексот Завірюха (Степний) Чорному Ворону і його начальнику штабу: «Чорний Ворон — високого зросту, чорна довга борода, довге волосся до плечей, очі чорні, вираз обличчя суворий, серйозний, політично грамотний, син селянина, одягнений у захисне, пише вірші та українські пісні, називає себе поетом. Залізко-Залізняк — начштаба Чорного Ворона, одягнений в «защитное». Росту вище середнього, голений, стрижений під машинку, невеликі світло-русі вуса. Очі сірі, викликає враження суворої людини. Політично неграмотний. Син селянина, простий сільський хлопець, років 30. Сім’я його, як він говорить, знищена».[396]
    Зрадник Завірюха підбадьорював партизанів, казав, що скоро почнеться широке повстання проти совєтської влади, дату якого невдовзі визначать самі отамани на спільній нараді. На неї він і запрошував…
    Інтуїція не підвела Чорного Ворона і цього разу: до Звенигородки на нараду, організовану чекістами, він не поїхав, хоч його і наполегливо запрошували. А от Загородній довірився провокаторам. Він і себе, і друзів підвів під дурного хату. 29 вересня 1922 року Загородній, Голик-Залізняк і Денис Гупало та їхні охоронці Компанієць, Ткаченко і Добровольський у більшовицький капкан таки потрапили…
    В оперативному зведенні Кременчуцького штабу ЧОН за 8 листопада 1922 року стверджується, що 29 жовтня 1922 року біля с. Москаленки, що за 25 верст від Сміли, відбувся бій об’єднаного загону міліції і самоохорони с. Ротмістрівка з «бандою Чорного Ворона чисельністю 6 чоловік». У цьому бою, стверджували червоні, було вбито Чорного Ворона та ще одного партизана. Закінчується інформація так: «Труп Черного Ворона опознан местным населением и амнистированными бандитами и в Черкассах сфотографирован».[397] Так це чи ні, не знаю, принаймні у «Доповіді про політичний стан Черкаського округу з 1926 р.» стверджується, що загін Чорного Ворона ліквідовано 6 червня 1925 року.[398] А можливо, і далі він продовжував боротьбу, адже у своїх документах окупанти часто бажане видавали за дійсне.
    
   
   
    
     17. Головний отаман Холодного Яру Герасим Нестеренко-Орел
    
    
    Герасим Онуфрійович Нестеренко народився 3 березня 1890 року в с. Красновертка Єлисаветградського повіту Херсонської губернії (тепер Кіровоградська область).[399] Здобувши освіту, від 1908 року вчителював у сільських школах Єлисаветградського повіту,[400] зокрема в с. Обознівці.[401]
    Світова війна, яка заклекотала в Європі у літню спеку 1914 року, не минула і Герасима. Щоправда, до війська він пішов не одразу — адже вчителі мали законну відстрочку від служби в армії. Його мобілізували лише 1916 року. Навчався в Костянтинівській військовій школі у Києві,[402] а також в Одеській школі прапорщиків, яку скінчити не вдалося, бо почалася Лютнева революція. В ті дні, напевно, він і став членом партії есерів.
    У добу революції Герасим вже був чоловіком зрілим і авторитетним, як-не-як вчитель! Не дивно, що 1917 року його обрали членом Єлисаветградської повітової земської управи — установи, яка, на думку селян, повинна була вирішити найголовніше питання… Всі тоді неймовірно хотіли «земельки»!
    Але право на землю в той час забезпечували не стільки закони, як військо. А його, рідного, не було. Тож Герасим Нестеренко 1917 року взявся творити у Ревуцькому Вільне козацтво. Про ті дні лишив згадку його товариш — старшина-інструктор Ревучанського (Добровеличківського) куреня Вільного козацтва Данило Лимаренко. Він стверджував, що «головним промотором» формування Вільного козацтва стала місцева «Просвіта» — майже всі просвітяни-чоловіки, недовго думаючи, зголосилися до козацтва. За прикладом освічених людей пішли й інші. «Просвіта» не тільки дала кадри Ревучанському куреневі Вільного козацтва, а й стала «джерелом національно-державної свідомості».[403]
    Штаб куреня розмістився у колишньому маєтку Олексія Івановича Ревуцького. У курені було лише чотири старшини-інструктори — Данило Лимаренко, Ілько Журжа, Є. Повитчаний і Герасим Нестеренко, який організував кінну сотню, щоправда неповну — лише 30 осіб.
    Насамперед вільні козаки взялися роззброювати дезертирів російської армії, що, тікаючи з Румунського фронту, перебиралися через Ревуцьке. Втікачам великодушно давали перепустки з дозволом на просування в Росію і проханням до установ УНР допомогти їм вибратися геть з України.
    Виявив себе Герасим і як громадський діяч — він був серед організаторів повітового селянського з’їзду. Зібрання відкрилося 6 грудня 1917 року в Єлисаветграді. Секретарем зібрання делегати обрали вчителя Нестеренка. З’їзд ухвалив резолюцію про визнання Центральної Ради як органу влади в Україні. Проголошувалося, що Єлисаветградський повіт входить до складу «єдиної, неділимої України, яка є частиною Російської Федеративної Республіки».[404] А Росія саме у цей день почала війну проти України…
    Коли у лютому 1918 року Центральна Рада домовилася з центральними державами у Бресті (Бересті) і німецькі війська прийшли в Україну, щоб вигнати червоне російське військо, вільні козаки Ревуцького осторонь не стояли. Під вечір 14 березня 1918 року (за новим стилем) Ревучанський курінь у складі 140 піших і 40 кінних прибув на станцію Адабаш. Там вже зібралися Глодоський і Марківський курені та дві сотні німецької піхоти.
    Рано-вранці 15 березня на станції вивантажився ще й німецький батальйон. Почався наступ на Новоукраїнку. П’ятдесят вершників сотника Нестеренка охороняли лівий фланг із боку станції Плетений Ташлик, а кошова піхота зайняла праве крило фронту. Більшовики бою не прийняли і втекли. Українсько-німецьке військо повагом увійшло до Новоукраїнки. Вільні козаки виглядали завзято. Стомлені німецькі піхотинці в зношеному, сірого стального кольору одязі з цікавістю приглядалися до них…
    Нестеренко увійшов в історію і як засновник Єлисаветградсько-Олександрійського повстанкому. На початку серпня 1919 року він став одним з організаторів збройного виступу проти комуни. Ось що писали про ті дні червоні: «Руководящую роль в подготовке и проведении восстания взяли петлюровцы. Штаб их находился в Компанеевке. Во главе штаба стоял учитель Герасим Онуфриевич Нестеренко — украинский эсер, Островский и офицер Гриценко. Они организовали все окружающие села: Антоново, Живаново, Сасовку, Егоровку, Раздолье, Терновую Балку, Зеленую, Марьевку и др. села. Повстанцы выбрали свой комсостав…»[405]
    Найближчими помічниками Нестеренка стали вчителі Гриценко (есер) і Віктор Орловський, агроном Митрофан Крикун, колишній фельдфебель російської армії Микола Рудченко і селянин із Компаніївки Микола Бардоша.
    Повстанська стихія швидко затопила Губівську, Нечаївську, Калинівську та інші волості, викинувши з них червоне сміття. «Всього повстанців зібралося до 10000». Вони розбилися на дві групи: одна пішла виганяти совєтську владу з Єлисаветграда, а друга — з Бобринця.[406] У стані червоних запанувало сум’яття.
    6 серпня Бобринецька караульна рота отримала з повітового міста наказ: відволікти увагу селян від Єлисаветграда і виступити в район Компаніївки (серед повстанців було багато компаніївців). Надвечір командири почали готувати роту до наступу. «Однако в роте чувствовалось уже брожение. Кое-кто из красноармейцев успел уже удрать. Тогда командир роты Унтилов и политический руководитель Д. Конторович решились на крайний шаг. Они выстроили роту и предложили: «Кто за Советскую власть, стройся в одну сторону, кто против — в другую». Рота разделилась на 2 части. И та часть, которая осталась верною Советской власти, под командой военного руководителя Мамриенко, военкома Бусуйка, политрука Конторовича и командира роты Унтилова отправилась к Компанеевке».[407] Інші ж розійшлися — від гріха подалі.
    Але й Унтілов і Канторович (так, напевно, слід писати це прізвище) воювати не збиралися, бо їх залишилася жменька, а селяни хмарою вкрили поле. Тоді хитрий Канторович, сподіваючись обдурити повстанців, написав звернення. Тон листа був надзвичайно лагідний.
    «Дорогие товарищи крестьяне! — писав підступний Канторович. — Мы, красноармейцы, ваши сыновья и братья, обращаемся к вам с настоящим письмом и призываем вас не проливать невинной крови ваших же братьев рабочих и крестьян.
    Мы, красноармейцы, сражались в рядах Красной армии, отвоевали и передали вам землю, а вы изменяете власти рабочих и крестьян и идете на помощь нашему общему врагу генералу Деникину, который стремится обратно забрать землю, растоптать свободу нашу своими ногами и превратить нас в своих прежних рабов.
    Мы, красноармейцы, клянемся в преданности вам, крестьянам, и не желаем проливать вашей братской и невинной крови — многие из вас по своей темноте пошли за генералом Деникиным, его агентами, которые обманывают вас и распустили ложные слухи о том, что красноармейцы и коммунары поджигают ваши села и хлеба в степи, дабы вас натравить на Советскую власть.
    Дорогие крестьяне. Не верьте этим ложным слухам и вместе с нами сомкнитесь для борьбы против общего врага, который желает вернуть на трон царя и помещиков, уничтожить завоеванную свободу. Смерть генералу Деникину! Да здравствует власть Советов! Ждем ответа через делегата».[408]
    Парламентер Мамрієнко відніс цього листа. Та на селян ця містечкова балачка не вплинула — вони затримали червоного командира, а роту оточили. І почали гатити з рушниць та куцопалів у бік лукавих червоних дияволів.
    Бій був недовгим. Частину червоноармійців полонили, дехто прорвався і накивав п’ятами. «Из пленных был тут же на месте убит красноармеец Боярский, еврей по национальности и учитель по профессии», — з сумом писав якийсь червоний дідько.[409]
    Того ж дня, 6 серпня, з Єлисаветграда на Компаніївку виступив півтисячний комуністичний загін із броньовиком. У повстанське село комунари зайшли без бою.
    А тим часом селяни на єлисаветській дорозі вже будували загороди, щоб не випустити москалів та захопити їхній броньовик. Зрозумівши, що потрапили у пастку, червоні поспішили назад. Дорогу розчищали собі під перехресним вогнем повстанців. І хоч врешті загін утік, та 18 чоловік вбитими залишив у дорожній пилюці. «Свое дело отряд сделал, — оптимістично писав невідомий свідок. — Он задержал повстанцев и дал возможность эвакуироваться из города Соваппарату».[410]
    А у неділю селяни вирішили поярмаркувати в Єлисаветграді. Як не опиралися частини Братського полку і комуністичний батальйон, не вийшло — повстанці бадьоро вскочили до міста. О 19.00 останній ешелон совєтської влади залишив місто. Повстанці не змогли його захопити, тільки обстріляли зі станції.[411]
    Так українці проганяли ненависну комуну. Але на звільнену від червоних москалів землю насувалася нова ворожа сила — білогвардійці. Звісно, що у своїх звітах Антанті, яка озброїла Добровольчу армію, Денікін писав про те, як він жене більшовиків…
    Білі одразу продемонстрували, що є владою репресивною. Контррозвідка арештовувала всіх, хто не поділяв принципу «єдіної-нєдєлімої Росії», — і більшовиків, і меншовиків, і «петлюрівців». Арештантів розстрілювали нещадно. Тож не минуло й місяця, а селяни вже були готові повстати проти денікінців.
    Штаб повстанців з серпня практично не змінився. Розташувався знову в Компаніївці. Як і раніше, очолював його Герасим Нестеренко. Більшовики зазначали, що членами штабу були «винятково петлюрівці».[412]
    15 вересня в Компаніївці відкрився повітовий селянський з’їзд. У його роботі взяло участь понад 500 делегатів. На з’їзді хлібороби розповідали один одному про здирства і знущання денікінців у їхніх селах. Обурювались, що повертаються поміщики, яким треба було тепер віддати третину вже зібраного врожаю та ще й платити за «орендовану» у них землю. А якщо хтось не погоджувався, поміщик закликав каральний загін і починалося страшне насильство над людьми. Стогони летіли над Україною.
    Закінчився з’їзд 22 вересня. Того дня ухвалили резолюцію проти денікінщини, але без заклику до збройного виступу. Та сталося непередбачене — в Компаніївку увійшов каральний загін (півтора десятка вершників). Одразу почалася перестрілка. Спішно закриваючи засідання, Герасим Нестеренко кинув:
    — Настав час відверто виступити проти Добровольчої армії.[413]
    І штаб вирішив почати повстання. В його розпорядженні було кілька партизанських загонів і підтримка селянства. «Петлюрівському штабу» підпорядкувались навіть комуністи і російські есери.[414]
    Виступ призначили на 24 вересня. У села вирушили вістові, щоб сповістити про наказ штабу. Дізналися про плани селян і денікінці. Генерал Слащов надіслав у Компаніївку спеціальний наказ. «До моего слуха дошло, — писав кацапило, — что крестьяне Компанеевки, Обозновки и других деревень собираются толпами и грозят Елисаветграду. Приказываю разойтись по домам, в противном случае толпы будут разогнаны оружием, а деревни сожжены».[415] «Цей наказ викликав у селян лише насмішки і обурення».[416]
    Повстанців було так багато, що Нестеренко вирішив створити ще один штаб — у Грузькому. До цього села ще 22 вересня із Володимирівки вирушило 300 озброєних селян на чолі з Іваном Чабаненком та російським есером Грабовським. Наступного дня у Грузьке прибуло ще й 250 козаків з Оситняжки. Северинівський загін отаборився у Божедаївці. Тут постав місцевий штаб, до якого увійшли Карпо Сокур, Федот Дяченко і комуніст Індиченко. Штаб мав завдання від Нестеренка атакувати Єлисаветград із півночі і зайняти станцію. Сигналом до наступу мав стати гарматний постріл. Гармату обіцяв дістати комуніст Дмитро Чуприна, ватажок повстанців села Федорівки. Компаніївська група планувала наступати з боку бобринецького шосе.
    24 вересня рано-вранці Герасим Нестеренко, який здійснював загальне керівництво, особисто повів компаніївську групу на Єлисаветград. Дмитро Чуприна сунув на місто з боку Никанорівки та Черняківки. На жаль, він не виконав обіцянки привезти гармату, відтак повстанці, що мали атакувати з півночі, сигналу не дочекалися.
    І все ж денікінців з міста вибили, навіть без допомоги загонів Чабаненка, Грабовського, Сокура, Дяченка та Індиченка. Денікінці втекли на Трепівку.
    З в’язниці повстанці випустили арештованих. Одразу видали і поширили листівку, в якій повідомляли, що вони діють за наказом Симона Петлюри.
    Лише о 12-й годині штаб божедаївського загону почув гарматний постріл і наказав наступати на Єлисаветград. Божедаївці не знали, що їхні товариші-повстанці вже давно захопили місто, а постріл цей був із денікінського бронепотяга, який підійшов з боку Знам’янки і почав обстрілювати місто. На приступ міста пішли піші й кавалерійські частини Добровольчої армії.
    Повстанці — не регулярна армія, утримувати великі міста не їхнє завданням. Відтак, «поярмаркувавши» три години, селяни залишили повітовий центр. Якраз у цей час до міста підступила божедаївська група повстанців. Тож відступали під вогнем бронепотяга разом. Були втрати, зокрема загинув український есер Островський.
    А 25 вересня денікінці з трьох боків зайшли в Компаніївку. Почалася дика московська розправа і в інших селах… Все ж недовго панували золотопогонники. Вже у листопаді під ними загорілася земля… І вдарили вони навтікача. Та врятувалися далеко не всі. Селянські ватаги підстерігали скрізь — і в полі, і в лісі, і в балках. Хлібороби, відчувши п’янкий смак перемоги, хмарами вступали до повстанського війська Андрія Гулого-Гуленка і Герасима Нестеренка…
    Але знову плодами перемоги козацтва скористалися інші. На звільнену від денікінців Єлисаветградщину прийшла червона орда…
    А де ж була в цей час українська армія? Її рештки, вирвавшись на Волині із «трикутника смерті», вже пройшли Поділля і під проводом Михайла Омеляновича-Павленка наближалися до Єлисаветградщини. 25 січня 1920 року в районі с. Володимирівка Єлисаветського повіту українська армія нарешті зустрілася з гулівцями. Зустріч була сердечною…
    12 лютого у Медведівці гулівці влилися в Армію УНР. Гулий-Гуленко очолив Запорозьку дивізію, а Герасим Нестеренко — Низовий курінь. Запорозька дивізія та її Низовий курінь взяли участь у багатьох боях, зокрема відомо, що наприкінці березня 1920 року повстанські відділи Армії УНР під командою отаманів Сірка та Нестеренка захопили містечко Орлик,[417] а 5 квітня курінь Нестеренка у співпраці з колоною полковника Дубового взяв Бобринець, де «вторгували» 40 тисяч пудів зернового фуражу, який зібрали комуністи для голодної Московщини. Хліб поділили між військом і населенням, що сприяло збільшенню симпатій людей до української армії…[418]
    Після Зимового походу запорожці відпочивали у подільському селі Писарівка. Вони мріяли йти на Одесу, вже уявляли, як карбують крок її бруківкою, як розкривають багаті одеські склади, але зі штабу армії надійшов наказ відступати на захід.
    Дзигівка, Буша, Озаринці, Сказинці, Серби, Могилів, Лучинець, Серебринці… Багато сіл і містечок минули запорожці, аж поки підійшли до Збруча. Повоювавши з десять днів на лінії цієї річки, покотилися далі. Зупинилися аж за Дністром, у Галичі… Звідси і почався наступ «на Україну».
    «Весела наша була дорога, — згадував запорожець Слоквич. — Козаки жартували, співали і незчулися, як прийшли до Збруча. Серце радувалось… Радість наша була безмірна. Ввечері сиділи ми коло вогню і мріяли вже про Золотоверхий Київ: проженемо ворога аж до Московщини… і запануємо у рідному краю…»[419] Та не так сталося, як мріялося. Лукава доля ще раз насміялася… На вимогу поляків, які підписали з росіянами у Ризі сепаратний договір, наступ українських дивізій було зупинено. Це дало змогу більшовикам впорядкуватися та отримати підкріплення з Росії.
    Під час перемир’я, 24 жовтня 1920 року, командир Запорозької дивізії Андрій Гулий-Гуленко отримав наказ Головного отамана прорвати фронт, вийти в запілля червоних та підняти там широке селянське повстання. Гулий сформував групу з трьох частин — Першого полку Чорної січі полковника Сірка, 2-го Надбужанського кінного полку Якова Шепеля та відділу Ілька Струка, який мав окреме завдання. Заступником командувача групи був Герасим Нестеренко.
    Фронт прорвали в околицях Ярмолинців 8 листопада. Група Гулого мала прямувати у визначений район, не вступаючи у бої з ворогом. «Колона рухалась бічними польовими дорогами, оминаючи села, — згадував учасник рейду сотник О. Вдовиченко. — У першу ніч нашого маршу ми зустріли тільки один раз ворожу колону силою не більше одного батальйону, яка йшла нам назустріч тією самою дорогою. Підполковник Нестеренко і сотник Гришний вийшли наперед і сміливо запитали: «Какая часть, товаріщі?» Командир ворожої частини, видно, збентежений появою вночі такої численної колони кінноти, назвав свою частину. Підполковник Нестеренко, ніби сердито, крикнув: «Прахаді!» Ворожа колона поступилася вліво, і ми мовчки розминулися».[420]
    За два місяці рейду багато перемог здобула група Гулого-Гуленка, але на початку січня 1921 року отамана було поранено. Продовжувати похід він вже не міг. По його від’їзді старшини стали радитися. Заступник Гулого Герасим Нестеренко наполягав на продовженні рейду, але проти цього рішуче виступив полковник Сірко. Він заявив, що пробиватиметься за кордон, бо повстанці і коні виснажені. Більшість старшин погоджувались з Сірком. З Нестеренком залишилося близько 40 козаків і один молодий старшина — хорунжий Кохаренко.[421]
    Поки Гулий-Гуленко лікувався за кордоном, Нестеренко-Орел, як його заступник, виконував обов’язки командувача повстанцями півдня України. Водночас він представляв командувача Південної (Першої) групи Гулого-Гуленка у Єлисаветградському повіті. А на Чигиринському районному з’їзді у Цвітнянському лісі (за участю отаманів, старшин та інтелігенції) наприкінці травня (чи на початку червня) 1921 року його обрали ще й керівником Першої холодноярської округи.
    У липні 1921 року в районі Гайдамацького шпиля, що неподалік Суботова, на з’їзд зібралися партизанські загони. Головою зборів обрали Сергія Отаманенка. Під час одного із засідань між Нестеренком і єлисаветградським підпільником Григорієм Яковенком спалахнула гостра суперечка. Яковенко, новий чоловік у Холодному Яру, не визнавав законних претензій Нестеренка на керівництво. Підважуючи його авторитет, Яковенко запропонував створити колегіальний керівний орган — Реввоєнраду. Це була деструктивна пропозиція. Яковенко, знайшовши прихильників, ледь не розколов з’їзд. Дехто навіть хотів позбавити Нестеренка права брати участь у засіданнях. Дійшло до того, що наступного дня під час чергової сварки Нестеренко, вважаючи Яковенка за підісланого агента ЧК, хотів застрелити його.[422] Все ж, попри опозицію, Нестеренка обрали командуючим військами Холодноярської округи.
    Орел мав особистий відділ у 150 осіб, із них до 15 старшин. З ним він і відвідував інших отаманів, налагоджуючи співпрацю.
    У цей час окупаційна влада активізувала пропагандистську кампанію. Маючи певний успіх від проголошеної у березні так званої амністії, москалі вирішили продовжити її дію до 1 серпня. Наклепавши тисячі листівок, вони змушували селян нести їх до лісу.
    Надрукували і звернення до повстанців, що діяли на території Кременчуцької губернії, в межі якої входив і Холодний Яр. Ось уривок із листівки Кременчуцького губернського комітету КП(б)У «Про продовження амнистіі для повстанських загонів Кремінчугщини»: «Більше трьох років вже на Украіні тягнеться невпинна жорстока боротьба між пролетаріятом та буржуазією села — куркулями, котрі не визнавали радянськоі влади, не хотіли добром повернуть трудовому народові своє неправдою нажите добро. Прикриваючись прапором самостійности, визволення од національного пригноблення, а справді бажаючи задушити пролетарську революцію і «самостійно» без поміхи вижимати соки з незаможнього малоземельного та безземельного селянства, куркулі шляхом цілого моря брехні та наклепів на радянську владу зуміли затемнити революційну свідомість сільських бідаків і повести багатьох з них на боротьбу з радянською владою. Куркулі руками центральноі Ради предали Украіну в руки німецьких імперіялістів; ті самі куркулі при допомозі обманутих селянських бідаків довели Украіну до деникинщини, до панування здичавілих од шаленоі ненависти поміщіків та офіцерів. Гетьманщина та деникинщина показали трудовому людові Украіни, що єдиною защитницею трудящихся завжди була, є і буде радянська влада…»[423]
    Москалі розводилися про свою гуманність і милосердя до «заблудших», тобто тих, хто від їхнього насилля захищав свою землю. Окупанти обіцяли забути всі провини «бандітам», якщо ті перейдуть на бік совєтської влади і боротьбою проти своїх товаришів доведуть, що «чистосердечно розкаялися».
    Герасим Нестеренко був категоричним противником «амністії» і всіляко відраджував козаків вірити в московські обіцянки «прощення». Один з козаків його відділу (Василь Ткаченко з Єлисаветградки) пізніше розповідав, що влітку 1921 року багато козаків хотіли здатися «по амністії», але Нестеренко-Орел залякував, казав, що тих, хто здається, розстрілюють, це йому добре відомо, оскільки у нього є «свої люди» в Красній армії і ЧК.
    Таку ж політику вели й інші отамани…
    Надзвичайно цікаву інформацію про Холодноярську організацію під керівництвом Герасима Нестеренка-Орла залишив її учасник звенигородський отаман Іван Ґонта (Лютий-Лютенко). Емігрувавши орієнтовно у лютому 1922 року, Іван Лютий-Лютенко зголосився до еміграційних установ УНР і 21 квітня склав звіт «Про організацію в «Холоднім Яру». Подаю його з невеликими скороченнями: «…У двадцять першому (21) році став на чолі організації Холодноярської дружини полковник Нестеренко, котрий і до цього часу провадить… — писав Іван Лютий-Лютенко. — Холодноярський полковник Нестеренко являє голову Холодноярської дружини: йому підлягають всі отамани, позаяк він був залишений Гулим для проводження організації в районі Херсонщини і часть Кіевщини. Полковник Нестеренко мав під своїм керуванням кількістю чоловік сто п’ятдесят (150), ця кількість була завжди при ньому. Старшин було чоловік до 15, а решта козаків… Полковник Нестеренко був залишений отаманом Гулим і от нього отримував накази, які передавав остальним партизанам, котрі йому підлягали. Провадилось це так: посилав від себе їдного козака чи старшину, і той пробирався по зв’язку до того отряда, куди був посланий, і інформував. Часто сам їздив до отрядів і інформував про стан і майбутнє. Зв’язки з закордону приходили до нього…
    Як треба було зібрати нараду усіх отаманів, то це також провадилось через зв’язки. Тоді всі з’їзжались до назначеного зараніше місця і проводили нараду. До Холодноярської дружини належали такі отамани: Нестеренко, Завгородній, Хмара І, Хмара ІІ, Чорний Ворон, Гонта, Иванов. Це останній час зв’язки тримали з отаманами Гулим, Заболотнім, Дерещуком, Голим, організацією білих.
    Склад отаманів був всякий, були такі, котрі цілком виконували свої обов’язки як слід, а були такі, що робили це не вміючи. Правда, що це провадилось в той момент, коли не було голови, а після всі ці отамани підлягали полковникові Нестеренкові і виконували по наказу. Робилось все дуже гарно організованим і виконувалось. У каждого отамана були люди видающі, котрі улаштовували справу як інформаційну, так і військову. Сюда уходять і отамани; дуже плачевне, що ціх людей була дуже мала кількість. Каждий отаман мав старшин і козаків, це самі найпевніші люди, котрі залишались завжди якоби кадрою, їх кількість: старшин от п’яти (5) і до двадцяти (20), а козаків от тридцяти (30) і більше.
    Це все зависить від фронту партизанського руху. Всі як оден були настроєні войовниче протів ворогів. Цілком захищали українські інтереси і старались провадить їх в життя: мова уживалась рідна каждим. Мета всіх їдна — здобути державу рідну, а потім раху… з її соціальним вихова…
    Отряди були расположені серед населення Херсонщини і Київщини, тут були серед населення свої люди, котрі провадили нашу справу і розповсюджували серед нас, що їм передавалось отаанами. Партізани з населенням їшли рука об руку, скажу так: щоб населення не підтримувало повстанців, то таких не існувало би. Всі прихильно ставились до повстанців, помагали, в скрутний мент ховали і допомагали військам, а також хлібом (і) зброєю, як такова у них була. Трапляються в отрядах ще і поляки і кацапи, но це рідко… що торкається до населення польського і кацапського, то к таким відношення, як до своїх; зовсім не торкатися до їхнего существованія, якщо такови не приймають участія в большевіцьк…
    Жидівського населення в загонах не зустрічається зовсім, до їх відношення лояльне, декотрі жиди ідуть назустріч повстанцям. Раніше були випадки, що повстанці робили погроми і убійства, но тепер цього не зустрічається, хіба що тільки дійсні бандіти, то за це партізани не відповідають. Борьбу ведуть повстанці з кожним ідущім проти його з рушницею. Як отамани, так і їхні прихильники дуже гарно відносяться до того народу, котрий співчуває… і… іде назустріч. Всі повстанці настроєні вороже до росіян, лічать (їх) першими ворогами — бачивши їхнє нахабство і шкуродерство…
    На весь час у зв’язку з 19 по 21 рік був полковник Бойко-Галайда, а після нього був Нестеренко і Бондарчук, останній, котрий десь поховався, а може, де затих чи то, може, поїхав до уряду У. Н. Р.
    21 квітня 1922 року. Повстанець Ґонта-Лютий».[424]
    За два дні, 23 квітня, сотник Лютий-Лютенко до свого звіту доточив доповнення. Назвав його «До докладу про організацію «Холодного Яру». Ось воно: «В 1921 році в червні місяці організація «Холодного Яру» — ядро на чолі з Нестеренком — доходила до кількості 120 козаків і старшин, — зазначав Іван Лютий-Лютенко. — В цей час організація ядро акцій не проводить, а налагоджує свої зв’язки з своїми ячейками і організацією на містах. Ця організація охоплювала такі повіти: Олександрійський, Єлісаветградський, Звенигородський, частина Уманського, в Чигиринському існувало ядро цієї організації, в Звенигородському — філія цієї організації під командуванням Чорного Ворона і Ґонти. В Чигиринському, Олександрійському і Єлісаветградському — організації з філіями під керуванням Завгороднього, Хмари 1, Хмари 2, Іванова (котрі відомі мені), Уманщина — Дерещук. Силою були ці відділи в залежності від умов, при якіх приходилось оперувати, то збільшувались, то зменшувались, але ж в подібному складі було не менше 5 старшин + 20 і козаків 30. Всі ці організації мали зв’язок між собою через людей-селян, а також мали зв’язок через своїх довірених з отаманом Нестеренко, останній мав зв’язок з отаманом Гулим, звідки одержував накази.
    Головною задачею (яку ставив полковник Нестеренко) було підготовити людність до загального повстання — заснованням маленькіх повстанчих відділів на селах, якіх задача була агітація за повстанців і поширювати від себе повстанчу організацію, вербуванням… до своїх відділів. В цьому районі було засновано відділів на волость 2–3… Ці відділи було заснувати не тяжко, тому що селяни йшли назустріч… селянська інтелігенція. Організаційна праця продовжувалась до виїзду мого… Відділи (…) робили наскоки на установи, а также (на) частини Червоної Армії. Організація продовжувалась конспіративно.
    На Херсонщині та Катеринославщині восени появилась організація «білих», білогвардійська, з нею тримали зв’язки Чорний Ворон. Організація білих була забезпечена великими грішми. Мала свої організації в Харкові, Москві.
    Нестеренко — отаман-людина чесна, ідейна, не погромщик. Організація «Холодного Яру» у населення користується повною допомогою. В зазначеному районі (все) організовано так, що наколи б був фронт, то в ньому вибухнуло б загальне повстання. Весь район організацій під гасло У. Н. Р.
    23. IV. 22. Відомості подані повстанцем Лютим…»[425]
    І навесні 1922 року підпільна робота йшла досить жваво. Нестеренко відвідав Хорольський повстанський комітет, де зустрівся з отаманом Іваном Савченком-Нагірним і зобов’язав його створити Окружний повстанський комітет.[426]
    Надію давало оголошене на квітень повстання. Та надії не здійснилися — чекісти працювали на випередження і удари завдавали чи не щодня.
    Уже у квітні (а може, і раніше) 1922 року більшовики отримали цінні дані про Хмільовську підпільну організацію на чолі з отаманом Карпом Федоровичем Синицьким. Вирішальну роль у її провалі зіграв Іван Коваленко, рідний брат отамана Юхима Івановича Залізняка із с. Хмільове (не плутати з Мефодієм Голиком-Залізняком). Рятуючи своє життя, Іван (він проходив у справі як обвинувачений) видав тих підпільників, яких знав. Збереглися його характеристики деяких учасників підпілля.
    «НЕСТЕРЕНКО — 35 лет, высокого роста, шатен, лицо продолговатое, худое, бритое, плечи средние, телосложение — худой, является командующим округом, в который входит Елисеватградский уезд.
    БЕРЕЗНЯК Тихон Абрамович — 25 лет, среднего роста, брюнет, волос большой, зачесан вверх, лицо круглое, полное, бритое, смуглое. Голос при разговоре мягкий (тенор). Одет в черное пальто (кожух) с черным каракулевым воротником, поношенное. Фуражка австрийского фасона. Адъютант командующего округом.
    ГУРЖОС Анна Васильевна — 25 лет, среднего роста, брюнетка, лицо смуглое, худощавое, круглое. Взгляд веселый. Голос при разговоре мягкий. Одета в украинскую одежду. Связок при командующем округа».[427]
    Іван Коваленко дав свідчення на підпільників Пилипа Бабича, Леонтія Колесниченка, Василя Пильненького, наречену Тихона Березняка Меланію Прядко та інших. Почалися арешти…
    Читаючи протоколи допитів, я виявив низку учасників підпілля у Єлисаветградському повіті, а саме: зв’язковий Абрашка, Бабич Василь, Бабич Іван, Бабич Марія (арештована влітку 1922 року), Бабич Пилип Володимирович із с. Хмільове Єлисаветградського повіту, 35 років; Бабич Платон Володимирович із с. Новоолександрівка Хмільовської волості Єлисаветградського повіту (арештований влітку 1922 року); Березняк Андрій, молодший брат Тихона Березняка; Березняк Тихін Абрамович із с. Обознівка, директор гімназії в Глодосах (1918), начальник Єлисаветградського повстанського району (1922); Бобенко (завідувач Ставидлянського технікуму); Бурлака Іван, криміналізувався; Гетьманець Іван, Гетьманець Микита, Гетьманець Роман із с. Хмільове, 40 років; Гетьманець Степан, зв’язкова Ґандзя, Гончар Степан Степанович із с. Новоолександрівка Хмільовської волості, коваль; Гуржос Анна (Марія) Василівна, вчителька з с. Хмільове, зв’язкова Герасима Нестеренка-Орла і Тихона Березняка; Данильченко Тихін, Дибенко Степан, зв’язковий Андрія Гулого-Гуленка (збирався піддатися на «амністію»; криміналізувався); Добрицький Леонід, Докієнко Іван, Забродський Пилип (криміналізувався, піддався на «амністію»), Залізняк Григорій (зв’язковий Нестеренка-Орла), Калюжко (Калюжик), козак отамана Герасима Нестеренка-Орла; Калько Митрофан із Глодос, Карнаухова Галина Микитівна із с. Гнилякове Одеського повіту (жителька с. Обознівка, вчителька, арештована влітку 1922 року); Ковалевич, артистка з Єлисаветграда (Паніматка, Ковалевичка); Коваленко Іван Іванович (розстріляний), Ковальчук (отаман, підпорядкований Герасиму Нестеренку-Орлу), Колісниченко Леонтій із с. Льодяне Ерделівської волості (зв’язковий, господар конспіративної квартири, міг бути організатором підпільної мережі, 35 років), Компанієць Петро з м. Хмільове, Коркач Микита із с. Льодяне Ерделівської волості (40 років), Коханенко Семен (криміналізувався), п’ятнадцятилітній зв’язковий Компанієць Петро, Королько Іван Захарович із Попівки Глодоської волості (арештований влітку 1922 року), Кременчук (?) Тихін, Кударенко Михайло, Малаш (Малиш, Мелаш) Павло з с. Новомиколаївка (Колоколове), 25 років (зв’язковий між отаманами Тихоном Березняком і Карпом Синицьким); Малюшевський Казимир, Мельниченко Санько, Микита (козак отамана Герасима Нестеренка-Орла), дідусь Миронюк Гнат із с. Хмільове, Могила Семен із с. Рівного, Мороз Іван із с. Голикове, Неживий Антон, Нежива Наталія Антонівна (арештована влітку 1922 року), Неживий Павло Антонович із с. Новоолександрівка, зв’язкова Надійка (арештована), зв’язкова Павка, п’ятнадцятилітній зв’язковий Патютко Віктор, Патютко Терентій, зв’язковий Петрусь, Пильненький Василь Савович (воєнком с. Хмільове, 35 років), Прядко Меланія Микитівна з Глодос, 23 роки, вчителювала в Обознівці (господар явки); Савченко Михайло, п’ятнадцятилітній зв’язковий Нестеренка-Орла Слісаренко (Снісаренко) Микола Арсенович (їздив у Польщу до Юрка Тютюнника), Сопілка Павло, Сопілка Федір із с. Хмільове (40 років), Стеценко (вбитий 1920 року), вчителька Тихонова Олена Прокопівна, Харченко, козак отамана Герасима Нестеренка-Орла «Ходя» (напевно, китаєць), зв’язкова Четвертак Ірина (панна, колись була в монастирі), Ямчук, Харченко (ад’ютант отамана Залізняка), Хівренко Захар Тимофійович (козак комендантської сотні на Помішній у 1918 р., козак Армії УНР у 1919 р., був у загоні Козубського ніби сотником, арештований влітку 1922 року); Хорунжий Дмитро Ісакович (курінний Добровеличківського куреня Вільного козацтва, старшина отамана Залізняка), Ярошенко Федір, Ярошенко Тихін Федорович (арештований 1922 року), Ярошенко Тихін Якимович (арештований влітку 1922 року).
    Знекровлене українське підпілля завмирало, зв’язки переривалися, люди ще глибше лягали на дно. Безперспективність боротьби ставала очевидною, відтак і охочих підставляти свою голову ставало все менше. Та й стосунки між отаманами, виснаженими боротьбою і пригніченими відсутністю позитивної перспективи, ставали все напруженіші. Так, влітку 1922 року отамани Загородній, Голик-Залізняк і Гупало перестали визнавати зверхність Нестеренка-Орла. Лідером цієї трійки став Ларіон Загородній…
    З Нестеренком-Орлом було пов’язано багато підпільних організацій, зокрема і Первомайська. У Первомайському повіті діяло кілька загонів Нестеренка-Орла під командуванням отамана Калюжного. Під час арештів у Первомайському повіті чекісти заарештували близько семисот осіб.[428]
    Згідно з даними ЧК, підпільну організацію Нестеренка-Орла остаточно було розгромлено наприкінці осені 1922 року. Тоді окупанти заарештували понад 648 осіб. «Взято оружие, часть главарей…»[429] — доповідали чекісти. У списку арештованих у справі, яку чекісти глузливо назвали «Щирие», фігурують Герасим Нестеренко і його заступник Тихін Березняк.[430] Раніше справа називалася «Заповіт», але 24 жовтня 1922 року її перейменували на «Щирие». Цей день, напевно, і став днем масових арештів підпільників…
    Важко реставрувати біографії підпільників, особливо коли вони діяли 85 років тому. І все ж деякі з них відновлено. Та бере розпач, що тисячі борців за волю України лишаються незнаними і досі. Тож наведу хоч список частини заарештованих у справі «Щирие». Ось ці щирі українські патріоти, які проходили у справі холодноярських отаманів: Акулов, Іван Максимович Арсирий, Білоус (Чорний Ворон), Василь Балло (Болов?), Павло Бабенко, Олександр Белінський, Ф. Бутурлименко, Блиндер, Прокіп Іванович Бондар, Бабенко, Бородай-Залізняк, Баранов, Баран, Степан Бондаренко, Михайло Вербицький, Вороний, Верниголова, Любов Васильєва, Валов, Здобудь-Воля, Виноградов, Гаркуша, Гонтаренко (Микола?), Григорій Гоцинбилер, Воїнов-Гонта, Горобець, Глаголєв, Гриценко, Ган, Гулий-Гуленко, Гнилорибов, Гупало Герасим, Годун, Гнибіда, Гайнц, Дроботковський, Олександр Денисенко, Антоніна Де, Дорошенко, Діденко, Федір Долбенко, Дудник, Федір Довгань, Захар Довгань, Євстаф’єв, Олександр Єфімов, Жицький, Жицька, Жуков, Григорій Жидкевич, Жовтий, Зеленський, Зінченко, Ларіон Загородній, Задністровський, Ільєнко, Іванов, Іванова Олена Іванівна, Квасніков, Кравченко, Сергій Клепач, Жозефіна Курек, Кадуйка, Крюкова, Канівський, Петро Караман, Кучеренко, Кишенко, Андрій Кутузов, Йосип Коваль, Андрій Колот, Котляр, Григорій Князев, Кузнєцов-Лютий, Кваша, Крауз, Петро Кучма (отаман з Аджамки), Коваленко, Ляшенко, Луста, Валентина Лютинська, Роберт Іванович Лисенко, Олексій Лисенко, Ласкава Галя (Ганя?), Трохимович (Трохимов?) Михайло Васильович, В. І. Майборода-Сірко, Можар, Маєр, Малий, Михайлик, Москалець, Мушкет, Маслак, Михельс, Корній Манько, Наненко, Нечай, Нимченко, Николаєв, Микита Омелянович Нереїмі-Новак, Омелянович, Орленко, Овиш, Павленко, Наталія Костянтинівна Пупкова, Пушков, Юхим Пузенко, Гаврило Попович, Поліщук Переймивовка, Приймак, Іван Пшеничний, Петрик, Роберт, Рибка, Сукач, Скитко, Йосип Стуль, Сірий, Сергєєв, Сопельнік (Сопільник?), Савченко, Студеня, Стулий (Стулій?), Сікорська, Седлецький, Олександр Михайлович Смірнов, Савчук, Василь Сорочай, Слюняненко, Сашко, Семен, Свищ, Сергій Стрелецький, Сердюк, Скляр-Сірко, Микола Сильвестров, Іван Ткаченко, Тараненко, Гресило, Устимович, Федорук, Фляк, Фатер, Хайлюк, Харченко, Хоменко, Чернявський, Іван Черевик, Шевченко, Олена Шабанова, Фрося Шабанова, Володимир Шулалкін, Щекотов, Іван Щербак, Яків Якубенко, Григорій Яковенко, Яремчук, Петро Яченко, Ясинський, Юрченко.
    Список цей написано чекістами похапцем, мабуть, у день масових арештів, тому в ньому часом одну й ту ж людину внесено двічі, а то й тричі (наприклад, Нестеренка-Орла), інколи одне і те ж прізвище подається у різних варіантах. У списку помилково фігурує і Платон Петрович Черненко (отаман Чорний Ворон) — принаймні у грудні 1922 року він ще діяв. Напевно, помилилися чекісти і стосовно Ялисея Степановича Черевика (отамана Лютого) — він хоч і був на чекістському гачку, але, наскільки відомо, йому все ж вдалося уникнути арешту.
    Щоб не розсекречувати своїх агентів, чекісти «арештували» й двох провокаторів — Трохименка-Гамалія і Терещенка (Завірюху-Степного). Вони і у в’язниці продовжували свою юдину роботу, прикидаючись «братами по нещастю» та прислухаючись до розмов людей, яких прирекли на смерть.
    У наступних публікаціях я планую назвати сотні інших підпільників, заарештованих у справі холодноярських отаманів та отаманів Криворіжжя. Мусимо згадати їх поіменно, згадати вдячно і визнати свою вину перед ними — за те, що так мало зробили для відновлення їхнього чесного імені.
    
   
   
    
     18. Григорій Яковенко, член Холодноярського повстанкому
    
    
    26 січня 1892 року у с. Дайманівка Сріблянської волості Прилуцького повіту Полтавської губернії у козацькій родині Яковенків народився хлопчик. При хрещенні він отримав ім’я Григорій.[431] Був він п’ятою дитиною Федора Макаровича (1844 р. н.) і Ганни Трохимівни (1849 р. н.). Перед ним прийшли у світ брати і сестри — Марія (1880 р. н.), Петро (1884 р. н.), Євдокія (1886 р. н.) та Іван (1889 р. н.). На всіх було 13 десятин землі.
    Григорій успішно завершив двокласну та чотирирічну Дайманівську земську школу. Був кращим серед учнів. Учителі радили батьку, щоб віддав сина до середнього навчального закладу, але коштів на подальше навчання не було. Тож пішов Грицько працювати.
    Під час служби в Парафтенковому маєтку він швидко переконався, як бракує йому знань. Тож, бажаючи чогось досягти у житті, взявся за самоосвіту. Коли працював конторником у Качанівському помісті (літній дачі цукрозаводчика Харитоненка), де була велика бібліотека, прочитав силу-силенну книг.[432]
    
    Служба в армії
    
    1914 року Григорія Яковенка призвали до війська. Спочатку служив солдатом у 35-му запасному піхотному батальйоні у Феодосії. Козакові поталанило: його ротою командував знайомий штабс-капітан Аянсберг. Він і порадив Грицьку поступати до військового училища. Аянсберг звільнив свого протеже від стройових занять і наказав студенту Іванову готувати хлопця до іспитів.
    Екзамени Яковенко склав успішно, відтак був зарахований до 2-ї Одеської школи прапорщиків. 1915 року, після її закінчення, його направили у розпорядження штабу Туркестанського військового округу, зачисливши до складу офіцерів 3-го Туркестанського стрілецького запасного батальйону. Потім перевели у 418-й Олександрівський полк, де він прослужив до червня 1917 року — спочатку півротним, потім командиром роти. Згодом очолив батальйон, з яким «був в усіх боях, які випали на його долю». За бойові заслуги Григорій Яковенко отримав відзнаки (ордени Анни 3-го і 4-го ступеня та Станіслава 3-го ступеня) і підвищення до чину підпоручника, потім поручника, а тоді і штабс-капітана.[433]
    Війна тривала, а Григорій Яковенко мріяв, як після її закінчення поступить до сільськогосподарського середнього навчального закладу і візьметься за улюблену справу, адже він «страшенно любив сільське господарство». За власним визнанням, ще до революції він був ворогом царського уряду, але приховував це. Не дивно, що «вістку про революцію зустрів із величезною радістю і вирішив віддатися всім тілом і душею народній справі, вважаючи Революцію щастям для народу».[434]
    У цей же час солдат Іван Коваль заклав у полку український осередок під назвою «Холодний Яр», метою якого було «поширення серед солдат Українознавства». Влітку 1917 року до цієї нелегальної організації вступив і штабс-капітан Григорій Яковенко.[435]
    Та московські нишпорки гурток виявили. За наказом командира 15-ї дивізії полковника Мєжковського всіх її членів заарештували. Але, коли виступ генерала Лавра Корнілова провалився, Яковенка та інших членів організації звільнили з-під варти.
    Оскільки в 418-му полку, де служив Яковенко, солдати переважно були українцями, то організація «Холодний Яр» запропонувала замість виконкому обрати полкову раду. Так і зробили. Її очолив штабс-капітан Яковенко.
    У серпні 1917 року як голова полкової ради Григорій поїхав на Перший з’їзд українських військових Південно-Західного фронту. Тут його обрали ще й членом Ради Південно-Західного фронту. Отож до полку він уже не повернувся, залишився у Бердичеві, де перебував керівний осідок Фронтової ради.
    У Бердичеві Яковенко вступив до партії соціалістів-революціонерів. Незабаром його обрали членом президії Фронтової ради, поклавши на нього обов’язки скарбника.
    «Метою Фронтової ради було об’єднати всіх офіцерів і солдат українців у військове об’єднання, — згадував Яковенко, — з метою взяти під охорону залізницю і військове майно». Залізницю треба було захистити від руйнації, а майно — від грабунку. «Всі були переконані, що демобілізація фронту пройде неспокійно, залишить по собі велику руїну, особливо в Україні, де в той час було розформовано п’ять армій». Щоб виконати свої завдання, Фронтова рада почала перекидати на вузлові станції українізовані частини.[436]
    Цьому сприяв генерал-лейтенант Микола Герасимович Володченко, головнокомандувач Південно-Західного фронту. Після Лютневої революції він підтримав Центральну Раду. Зокрема, за його участю було сформовано два українізовані корпуси — 1-й Український Павла Скоропадського і 2-й Січовий запорозький Михайла Мандрики. У вересні 1917 року Микола Володченко звернувся до голови Генерального секретаріату з пропозицією підпорядкувати Південно-Західний і Румунський фронти Центральній Раді, але Володимир Винниченко навіть не прийняв його і цю ініціативу відкинув. Тоді владу над військом захопили більшовики. У листопаді 1917-го Володченко відмовився виконати наказ нового більшовицького главковерха. За це М. Криленко усунув його з посади.[437]
    Коли на місце головнокомандувача Миколи Володченка прийшов генерал Стогов, Фронтова рада доручила Яковенку і ще чотирьом офіцерам офіційно стежити за його роботою. Невдовзі змістили і Стогова. На його місце призначили, за висловом Яковенка, «свою людину» — представника Українського генерального військового комітету Володимира Кудрю, який наказав зберегти кінний склад і майно трьох армій, що входили до складу Південно-Західного фронту.[438] Але як? На Україну вже почався наступ червоних москалів. Центральна Рада не втримала столиці й втекла до Житомира, а тоді — до Сарн. Разом з урядом помандрував і Яковенко. В Сарнах утікачі зустрілися з передовими частинами німецької армії, яка прийшла в Україну згідно з Берестейською мирною угодою.
    
    У мандрах Україною
    
    Яковенко з урядовими інституціями повернувся до Житомира. Тут військовий міністр Олександр Жуковський призначив його особливим уповноваженим із демобілізації 7-го району, до якого входило шість повітів Київської губернії. У зв’язку з цим призначенням у другій половині лютого (чи на початку березня) 1918 року Яковенко прибув до Черкас і розпочав роботу. Але в останні дні квітня з Києва прийшло повідомлення, що Центральної Ради вже немає, зате є Гетьман України Павло Скоропадський. Яковенко до гетьманського перевороту поставився негативно, хотів піти на знак протесту у відставку, та все ж обов’язки продовжував виконувати. Під час антиросійського повстання на Звенигородщині і Таращанщині влітку 1918 року він передав Миколі Шинкарю[439] двадцять два вагони зі зброєю та набоями, які стояли на станції Шпола.[440]
    Коли повстання було придушене, гетьманська адміністрація почала слідство. Побоюючись арешту, Яковенко втік на Полтавщину. Дістався до рідного села. Після довгої розлуки зустрівся з рідними, товаришами. На його глибоке розчарування, чи не всі друзі дитинства стали комуністами. Та все ж мусив із ними співпрацювати.
    Коли у листопаді 1918 року Директорія проголосила повстання проти гетьмана Скоропадського, Яковенко з’явився на мобілізаційний пункт у Прилуках, та в цей день місто зайняв збільшовичений загін Ковтуна. Тож Григорій подався до Києва.
    Тут від Кудрі отримав призначення в Таврійську губернію уповноваженим із демобілізації. Виїхав із Києва на початку січня 1919 р., але в районі ст. Синельникове потяг зупинили махновці… З труднощами Яковенко дістався Катеринослава, дав телеграму Кудрі, що виконувати обов’язки в Таврійській губернії неможливо, оскільки там немає влади Директорії. Отримав відповідь — теж телеграмою: обійняти посаду уповноваженого в Єлисаветграді. В це місто Яковенко і прибув 2 лютого 1919 року.[441]
    Але влада Директорії впала і в Єлисаветграді. Яковенку довелося тікати. Пішки дійшов до Умані, але й тут уже порядкували червоні. За звинуваченням «у Петлюрівщині» його затримала ЧК. Але документи у Григорія підозри не викликали. За три дні він уже був на свободі. Щоб добути засоби для існування, влаштувався в кооператив воїнів-інвалідів.
    Коли в Умань увійшли повстанці отамана Клименка, Яковенко відразу зголосився до них. Працював при штабі. Невдовзі отаман призначив його командиром Христинівської групи повстанців, з якою взяв участь в Уманському повстанні…[442]
    Невдовзі москалі захопили повстанський бронепотяг разом з отаманом. Повстанці деморалізувалися і почали розходитися по домівках. А дехто — дурніший — пішов у Красну армію. Христинівська група розсмокталася на очах. Довелось Яковенку вертатися до Єлисаветграда.
    У місті він застав денікінців. Хотів тікати у Шполу, до якої, за чутками, підходила Армія УНР. Але обставини змінилися і Григорій знову повернув на Полтавщину. Вдома друзі дитинства, довідавшись про антиденікінські погляди, намагалися залучити його до підпільної більшовицької організації, щоб підняти повстання проти Добровольчої армії. Не бажаючи пов’язувати свою боротьбу з комуністами, Яковенко відмовився і виїхав до Малої Виски, де теж були денікінці. Влаштувався на заводі. Щоб не потрапити під арешт, змушений був стати як офіцер на облік. Та зі Шполи дуже скоро довелося тікати. Змінивши документи на ім’я Павла ФедоровичаГрицюка, Григорій повернувся до Єлисаветграда.
    
    Розгром Єлисаветградського повстанкому
    
    До осені 1920 року Яковенко в Єлисаветграді не знав жодної свідомої української родини. Та ось заприязнився з Бардашевими — на диво патріотичною українською сім’єю. Андрій Іванович Бардашів був підпільником, довіреною особою отамана Андрія Гулого-Гуленка, а два його сини Андрій та Іван воювали у Степовій дивізії Костя Блакитного (старший, Андрій «Наливайко», від 1920 року був членом Холодноярського повстанкому). Дочка Надійка виконувала роль зв’язкової. Брат Андрія Івановича — Петро — та племінник Павло Бесараб теж воювали у Степовій дивізії.[443]
    У листопаді 1920 року Андрій Іванович познайомив Яковенка зі своїм братом Петром і Павлом Бесарабом, які після демобілізації Степової дивізії повернулися в Єлисаветград.
    У квартирі Бардашевих отаман Гулий-Гуленко планував навесні 1921 року розмістити штаб повстання на Катеринославщині, Херсонщині і Таврії.
    В один з квітневих днів 1921 року в Єлисаветграді з’явився колишній підпільник і повстанець Степової дивізії Кравченко. Невідомо з яких причин, але він зрадив товаришів і подався до ЧК допомагати «будувати Україну». Приїхав він не сам, а з групою чекістів. Вдавав із себе зв’язкового Гулого-Гуленка. Мета приїзду — розконспірувати місцеву підпільну організацію, членів якої знав особисто, зокрема Андрія та Надійку. Ті ж у свою чергу знали Кравченка як товариша Степового-Блакитного. Звичайно ж, вони довіряли йому.
    Коли зрадник прийшов на помешкання до Бардашевих, там якраз був Яковенко…
    Їх було двоє. Один високий, у військовій бекеші, дуже вже чепурний — Кравченко. Другий — низенький, міцної будови, в пальті залізничника (представився як Цибро).
    Кравченко, зайшовши до кімнати, назвав пароль Гулого-Гуленка: «Я із млина».
    Яковенко, відчувши небезпеку, зробив вигляд, що не розуміє, про що йдеться.
    — Що ви, молода людино, сказали? — перепитав він.
    Кравченко повторив пароль. Яковенко знизав плечима, подивився на нього очима, повними здивування, і запитав:
    — Чим можу служити? Говоріть прямо. Я вас не розумію.
    Кравченко розгубився, повернувся до Надії Бардашевої, яка й привела його на зустріч з Яковенком:
    — Це та людина, про яку ви говорили?
    Надійка зрозуміла, що Яковенко з якоїсь причини не хоче відкриватися, і твердо сказала:
    — Ні.
    Тоді провокатор запитав:
    — Чи можна йому говорити?
    Надійка знову викрутилася:
    — Дещо можна, а дещо ні.
    Тоді Кравченко повідомив, що приїхав із товаришем із Катеринослава у справах української організації і хотів би бачити Івана Бардашева чи Яковенка.
    Кравченко назвався ад’ютантом доктора Н. Гелєва і розповів про його смерть.
    «А ось звідки ти знаєш пароль!» — блиснула здогадка у Яковенка.
    — Незважаючи на смерть доктора Гелєва, — виголосив провокатор, — його справа не помре. Я її продовжу.
    Кравченко намагався присоромити Григорія:
    — Соромно, що ви, молода людино, не працюєте в організації.
    Яковенко спокійно відповів, що він «працює в Соввласті» і йому обіцяють незабаром підвищення, так що у нього немає причин бути нею незадоволеним.
    Розмова була вичерпана. Яковенко очима показав Надійці, щоб залишилася.
    Коли вона провела гостей, Григорій поділився з нею підозрами. Але Надійка переконувала, що він помиляється:
    — Кравченко — товариш Степового. Можете спитати у мого батька, у дядька Петра, в Андрія, в Івана. У Павла Бесараба, врешті. Вони ж воювали разом…
    Яковенко, хоч контраргументи були серйозні, все-таки довірився своїй інтуїції. А Надійка… Надійка звинуватила Яковенка, який щиро симпатизував їй як жінці, у боягузтві. Тому що не захотів розкритися перед провокатором.
    — Важко провести межу, де починається боягузтво і де закінчується обережність, — резонно відповів Григорій і пішов на квартиру до Андрія Івановича Бардашева, щоб попередити його про небезпеку, яка нависла над ним і його родиною. Але й Андрій Іванович не послухав досвідченого підпільника.[444]
    Віра Андрія Івановича і Надійки у Кравченка похитнула впевненість Яковенка. І він зробив ризикований хід: несподівано зайшов на квартиру, де зупинилися чекісти. Вони якраз спали, і Григорій їх «взяв голими руками». Він сказав, хто є насправді, але, оскільки підозрює, що вони провокатори, не хотів розкриватися перед ними. І поки він не переконається в протилежному, з ними на контакт більше не вийде. Яковенко пішов так само несподівано, як і прийшов.
    Розгублені чекісти — а їх було троє (третій вдавав із себе представника донських козаків) — не знали, як вчинити. І Яковенко вислизнув з їхніх рук. Григорій на квартиру, де жив, уже не повернувся. Переночував в іншому місці. Ніч минула у тривозі. Він весь час вертався думками до Кравченка — і все більше переконувався, що інтуїція не зрадила його. Яковенка охопив жах за долю Надійки, Андрія Івановича, інших товаришів.
    Переживання були небезпідставними: побачивши, що їх розшифровано, чекісти в ту ж ніч провели арешти єлисаветградського підпілля, а на квартирі Бардашевих зробили засідку, чекаючи на приїзд Гулого-Гуленка.
    Ледь засіріло, Яковенко вже був на ногах. Хоч надворі було холодно, він залишив на квартирі улюблену шубу, бо вона дуже вже кидалася у вічі. Пішов до Башлика — українського підпільника, у якого переховувався всю зиму 1921 року. Ще здаля він побачив, що біля хати стоїть група жінок і обговорює якусь надзвичайну подію. Яковенко все зрозумів. Не змінюючи напрямку, він пішов у поле. Григорій звернув увагу, що сусідський хлопчик, який стояв на кутку свого будинку, впізнав його і теж почимчикував у поле.
    Тримаючись один від одного на віддалі, вони довго йшли паралельним курсом. Зійшлися лише у Злодійській балці. Хлопчик схвильовано розповів про арешти, що були проведені цієї ночі в Єлисаветграді, сказав, що на квартирі у Башлика на Яковенка чекають агенти. Григорій подякував за інформацію, стримано похвалив хлопця за правильні дії і… наказав йти з ним.
    Підпільник не хотів відпускати хлопця, бо агенти могли зауважити тривалу відсутність хлопця і взяти під перехресний допит: де був? з якою метою ходив? хто був із тобою? Хлопчина міг заплутатися і виказати, в якому напрямку пішов «дядя».
    Разом прийшли до Ставидел, де переховувалися члени Холодноярського повстанкому Іван Дігтяр, Наливайко (Андрій Бардашів) і Сергій Отаманенко, але нікого не знайшли. Тоді пішли у Кримки, де знайшли Наливайка. Йому першому Яковенко і сповістив про арешт Єлисаветградського підпілля, зокрема його батька і сестри.[445]
    Андрій, який і раніше не довіряв Яковенку як «врангелівському офіцеру», запідозрив, що, оскільки врятувався лише Григорій Яковенко, саме він і винний у арештах. І накинувся з обвинуваченнями та погрозами. Яковенко опинився у непростій ситуації: за ним полювала ЧК, а свої не приймали.
    
    У лісі
    
    Що робити? Де дітися? У таких випадках завжди виручав ліс. І Яковенко з хлопцем пішли до Кримського лісу. Місцеві пастухи сказали їм, що десь неподалік таборують партизани.
    І справді, незабаром, близько озера, Яковенко здибався з двома лісовиками, які прийшли по воду. Ці хлопці й привели їх до загону Сергія Захарова, що дислокувався в районі Ставидел і Кримок. Всього з отаманом було 25 козаків.[446] Незабаром у таборі з’явився отаман Герасим Нестеренко-Орел. Він теж не повірив Григорію і наказав Захарову слідкувати за «неблагонадійним».
    Яковенко тяжко переживав недовіру. Постійний нагляд, смерть матері, про яку довідався напередодні втечі з Єлисаветграда, посилювали психічну напругу. Він впав у депресію. Приходили думки про самогубство…
    З того часу Яковенко затаїв глибоку образу на Нестеренка-Орла.
    Розрадив Григорія член Холодноярського повстанкому Олександр Федорович Таран, який був при загоні отамана Захарова.[447] Таран, уже літній чоловік, нелегко переносив лісове життя. Він недолюблював Нестеренка і, очевидно, з цієї причини не сприймав його підозр щодо Яковенка.
    З минулорічного (1920 р.) Холодноярського повстанкому залишилося лише чотири члени: Іван Дігтяр-Хоменко, Сергій Отаманенко, Андрій Наливайко і Олександр Таран. Холодноярський повстанком, стверджував Яковенко, не мав жодного зв’язку із Всеукраїнським повстанським комітетом, хоч і не раз голова Холодноярського повстанкому Дігтяр намагався встановити зв’язок. 1921 року до повстанкому ввели нових членів: Нестеренка-Орла, Бойяенка (Бойченка?), Залізняка, Захарова.[448]
    З метою скликати Окружний повстанський з’їзд колишній член Центральної Ради Логвин Панченко створив у Холодному Яру ініціативну групу. Та він не відбувся, бо далеко не всі приїхали. Тоді його оголосили районним з’їздом. На цьому з’їзді «Водяний дав ляпаса Бондаруку», який у травні 1921 року вбив Максима Терещенка.[449]
    Давнього помічника отамана Андрія Гулого-Гуленка Герасима Нестеренка на з’їзді визнано керівником Першої холодноярської округи. Але був ще один претендент на цю посаду — Микола Іванович Бондарчук (Бондарук). Обоє твердили, що є представниками УНР.
    Знаючи, що Бондарчук здатний на екстремні дії, Нестеренко на зустріч із ним прийшов з охороною. Стріча відбулася в Цвітнянському лісі і «була ззовні дружньою». Після розмови віч-на-віч вони оголосили нараду, на яку запросили старшин та інтелігенцію.[450]
    «Довго на нараді представники доводили один одному про своє законне представництво, але тяжко було нараді розібратися, оскільки ні у Нестеренка, ні у Бондарука мандатів про їхнє представництво не було — вони обоє твердили, що мандати ними заховані». Тож нарада постановила, що на Окружний з’їзд Нестеренко-Орел і Бондарчук (Бондарук) повинні прибути з мандатами.[451]
    Після наради Нестеренко і Яковенко поїхали до Холодного Яру. У таборі відпочивали два загони — кінний Пилипа Хмари (40 шабель) і піший загін (150 чоловік) отамана Івана Петренка.
    На пропозицію Орла провели спільну нараду, на котрій ухвалили не пізніше як за два тижні провести Окружний з’їзд, на якому перевірити повноваження представників УНР, вибрати відповідальний повстанський комітет.
    На нараді був присутній інженер Шептун, який прийшов до Холодного Яру з Катеринославщини. Він працював разом із доктором Н. Гелєвим (Гелієвим). Інженер Шептун з’ясував на нараді, що причиною арештів єлисаветградських підпільників став провал катеринославської організації, — відтак з Яковенка підозри офіційно було знято.
    Нестеренко і Яковенко вирушили в Кам’янський ліс до голови Холодноярського повстанкому Івана Дігтяра, котрий поділився радісною звісткою: нарешті встановлено контакт із Всеукраїнським повстанським комітетом, що працює з урядом УНР.[452]
    
    Останній з'їзд повстанців Холодного Яру
    
    На початку липня 1921 року на Єлисаветградщину прибув зв’язковий із Холодного Яру, який запросив на з’їзд членів повстанкому і старшин. Поїхали (без Залізняка та Наливайка) із загоном охорони.
    З’їзд мав відбутися в районі Гайдамацького шпиля. Тут уже зібралися загони з інших районів. Провели реєстрацію. Право голосувати отримали 28 чоловік, у тому числі і Яковенко, що представляв розгромлену Єлисаветградську організацію. «Головою з’їзду, — згадував він, — був вибраний Отаманенко, а секретарями я і Петієнко.[453] Перше засідання було перерване, оскільки червоні частини (очевидно, маючи інформацію про місце зустрічі) підійшли майже до місця з’їзду і ми пішли в бойову лінію».[454]
    Наступного дня з’їзд відновив роботу. Делегати заслухали звіт старого повстанкому про його роботу та повідомлення з місць, після чого перейшли до виборів повстанського комітету та організації військового відділу при повстанкомі.
    Тут між Яковенком і Нестеренком спалахнула суперечка. Нестеренко сказав, що «коли з’їзд не затвердить його Командуючим військами Холодноярської округи, то він залишає з’їзд і їде за кордон, де заявить про неможливість виконання завдань, котрі йому доручив Уряд УНР». Яковенко ж переконував не зважати на заяву Нестеренка, «оскільки з’їзд повинен відбуватися без тиску з будь-якої сторони»… Далі Яковенко запропонував організувати при повстанському комітеті військовий відділ — Реввоєнраду, яка зуміла би «з анархічно налаштованого елементу організувати сильну армію: завдяки системі і однозгідності членів, які потраплять туди. Там не буде особистого авторитету, там буде авторитет інституції…»[455]
    Тоді підвівся Нестеренко. Він заявив, що «Яковенко — комуніст, тому що стоїть за Реввоєнраду, вносить розбрат, веде до розколу з’їзду. Якщо так далі буде продовжуватися, він залишає з’їзд».[456]
    Засідання було перерване «через збудженість делегатів». Після цього повстанські гурти нараджувалися окремо. Дехто пропонував позбавити Нестеренка права участі у з’їзді. «Але вранці, (ще) до відкриття з’їзду, прихильниками Нестеренка була проведена агітація, що Нестеренка необхідно затвердити командуючим округою, оскільки він… виїде за кордон… Ця агітація мала успіх».[457]
    Коли відкрилося засідання, Яковенко вже більше не наполягав на своїх пропозиціях. З’їзд постановив підтримати ідеї «персонального командування», але командувачем було обрано Сергія Отаманенка. А Нестеренка-Орла призначено начальником штабу. «Але Нестеренко-Орел заявив, що коли він не буде Командувачем, то відмовляється від роботи взагалі. Отаманенко, щоб зупинити суперечку, відмовився на користь Нестеренка і прийняв на себе обов’язки начальника штабу». Після цього було обрано Окружний повстанський комітет, куди увійшли Яковенко, Панченко, Петієнко, Нестеренко і Отаманенко.[458]
    На з’їзді Яковенко оголосив проект інструкції, де «визначалися права й обов’язки старшин та полонених, (визначалося) як повинен ставитися командний склад до Повстанкому… Інструкція була з’їздом повністю затверджена…» Тоді взялися до справи Миколи Бондарука, який убив Максима Терещенка. З’їзд оголосив Бондарука «поза законом».[459]
    
    Перше засідання останнього Холодноярського повстанкому
    
    Наступного дня новообраний повстанком визначив президію, головою якої став колишній член Центральної Ради від Чигиринського повіту Логвин Панченко. Було з’ясовано, що в Чигиринському та Єлисаветградському повітах діє близько 600 партизанів (400 піхоти і 200 вершників), об’єднаних у десять загонів, на озброєнні яких було шість кулеметів.
    Повстанські відділи називалися терористичними і «на випадок загального повстання повинні були першими його розпочати й в разі успіху повинні були розгорнутися в полк військового складу».[460]
    Після формування президії почали визначати обов’язки між членами повстанкому. Тут між Нестеренком-Орлом та Яковенком знову виник інцидент, який ледь не став для Григорія фатальним. «На питання Голови Повстанкому Панченка, який я хочу взяти відділ, — розповідав Яковенко, — я відповів: господарчий. І додав, що з учорашнього дня, коли найвідповідальніший відділ очолив авантюрист Нестеренко, котрий думає лише про свою особу, про те, як потрапити в історію… провал справи очевидний… Тому я беру найневинніший відділ, щоб після провалу Нестеренко не зміг мене звинуватити, що я, очолюючи більш важливий відділ, навмисно намагався підірвати його, Нестеренка, авторитет… Коли я завершив, він (Нестеренко) вихопив револьвер і з криком, що я зрадник, хотів вистрілити в мене, але Панченко ухопив його за руку… (Панченко) сказав, що більше мені слова не дає і не дозволить ображати Нестеренка».[461]
    Після засідання Панченко запропонував Нестеренку і Отаманенку виїхати в партизанські загони, ознайомити козаків із постановою з’їзду. Було вирішено, що Панченко, Яковенко та Петієнко лишаються в Холодному Яру під охороною загону Івана Петренка…
    
    Після з'їзду
    
    «Залишившись після від’їзду Нестеренка та Отаманенка втрьох, — продовжував далі Григорій Яковенко, — ми вирішили серйозно зайнятися висвітленням політичної ситуації… Які політичні партії входять до складу УНР, що планує УНР проводити в соціальній сфері, чи правда, що в Уряді УНР розкол із-за бажання однієї групи замість УНР посадити гетьманом Василя Вишиваного? Треба сказати, що із закордоном ми не мали жодного зв’язку… не було його в останній час і з Всеукраїнським Повстанкомом, оскільки пароль був у Дігтяра, а він після з’їзду пішов у район Ставидел і його важко було знайти».[462]
    Крім того, члени повстанського комітету хотіли перевірити інформацію про те, нібито совєтська влада намагається вирішити національне питання, що вона є нібито «ініціатором створення української культури», фінансує «народосвіти», сприяє їхній самодіяльності, допомагає «провести автокефалію (Української православної. — Ред.) церкви», а в соціальній сфері планує провести закон на право дрібної власності».[463]
    Усе це перевірити не вдалося, оскільки червоні несподівано повели на Холодний Яр наступ великими силами. Бій переходив у бій, сутичка у сутичку. В одному з боїв потрапив у полон поранений секретар попереднього повстанкому, а Логвин Панченко та Григорій Яковенко уникнули полону, коли здавалося, їх вже нічого не врятує. «Після цього бою отаман Петренко, при загоні якого ми знаходилися, — писав Григорій, — заявив, щоб Повстанком з Холодного Яру перейшов в інше місце, оскільки про його перебування в Холодному Яру знає совєтське командування, внаслідок чого його загін буде остаточно розбитий. Вже тепер загін сильно голодує внаслідок щільної облоги Холодного Яру.
    Ми вирішили перекинутися з Холодного Яру. Але куди?.. Совєтська влада віддала наказ про повне винищення партизанів, а тому в усіх лісах проводилися облави, партизани були тероризовані, зв’язок перерваний… Я запропонував залишити ліс і перебратися в село за 25 км від лісу і там законспіруватися. Пропозиція була прийнята, і Повстанком вночі перебрався на побережжя Дніпра в с. Сагунівку і, порвавши зв’язок з усіма загонами, влаштувався у знайомого — Шапошника (очевидно, це той Шапошник, що був свого часу членом Холодноярського повстанкому. — Ред.)».[464]
    Перебуваючи у глухому селі, вони абсолютно не знали, що робиться навкруги. Дійшла, щоправда, чутка, що Нестеренко веде агітацію проти повстанського комітету, який, на його думку, «занадто лівий, а тому (він) бере все управління у свої руки».[465]
    У цей складний для повстанців час окупанти видали декрет про амністію. Панченко, Петієнко і Яковенко вирішили обговорити це питання. Як поставитися до нього? «Петієнко весь час наголошував, що декрет є способом боротьби з повстанством (з метою) обеззброїти його і потім кожного окремо передати до суду, — зазначав Яковенко. — Такої ж думки притримувалися і ми з Панченком».[466]
    Тим часом у Черкасах почалися переговори повстанців, яких представляли колишній член Центральної Ради Омелян Дзигар та есер Шапошник, з совєтською владою, яку репрезентував уповноважений по боротьбі з «бандитизмом» Ткаченко. Добалакались до того, що повстанці здаватимуться.
    «Здачу» призначили в хаті Шапошника, але Ткаченко у визначений час не приїхав, зате наскочив загін червоних, який реквізував майно у господаря. Це ще більше переконало повстанців у підступності совєтської влади. Але за кілька днів Ткаченко прислав посвідчення на «свободноє житєльство» Шапошнику й колишнім членам Центральної Ради — Логвину Панченку і Омеляну Дзигарю (свого часу він був заступником голови Холодноярського окружного повстанського комітету).
    «Побачивши посвідчення, мої товарищі забули про все, — згадував Яковенко. — Бажання вільно пожити хоча б один день оволоділо їхніми душами. Страждання, які вони перенесли в останні роки, при рішенні (піддатися на амністію) мали першочергове значення. Коли Панченко прощався зі мною і Петієнком, сказав: «Не дуже вірю, щоби совєтська влада не покарала мене… але нема сил далі жити, забув вже, як люди живуть…»[467]
    Панченко і Шапошник капітулювали 23 серпня 1921 року.[468]
    Тут до Яковенка та Петієнка дійшла вістка, що здався й загін Петренка разом з Іваном Деркачем та одним із братів Чучупаків. Це сталося трохи раніше — 10 серпня. Разом із ними капітулювали отамани Пономаренко, Литвиненко та кілька десятків повстанців (усього 80 чоловік).[469]
    «Петієнко… кинув будь-яку роботу в Холодноярській окрузі (і) збирався пробиратися в Полтавську губернію, де вирішив законспіруватися і очікувати, як совєтська влада вчинить з амністованими… — продовжував Яковенко. — Я ж вирішив лісами пробиратися до Єлисаветграда… В районі Кам’янського лісу зустрівся з трьома кавалеристами загону Нестеренка-Орла, які стояли на чатах при дорозі… Я попрохав провести мене до Отаманенка… Той мені почав відразу скаржитися на Нестеренка, що лише тепер взнав, що він за людина… Розповів, що в загоні всі старшини його (Нестеренка) не люблять…»[470]
    З’ясувалося, що і Нестеренко-Орел, рішучий противник амністії, все ж вів переговори з совєтською владою. Але здаватися він не збирався — просто хотів дати можливість козакам відпочити від безперервних боїв, тож і заговорював зуби совєтській владі.
    Його загін розквартирувався у Бондуровій.
    Нестеренко-Орел погодився на пропозицію Отаманенка вислати на переговори з головою виконкому Чигиринського повіту Яковенка. Григорій, звісно під іншим прізвищем, поїхав у Кам’янку. Не дочекавшись завершення переговорів і повернення Яковенка з Кам’янки, загін Нестеренка несподівано сховався в лісі. А у Бондуровій залишилися очікувати на Григорія кілька козаків і начальник штабу Отаманенко. Дочекавшись, поїхали разом у Бовтишку.
    По дорозі радились, як бути. «Отаманенко розповідав, — стверджував Яковенко, — що він за три роки лісового життя до того виснажився від голоду і холоду, що, коли б була впевненість, що совєтська влада дасть вільне існування і не дивитиметься на нього як на бандита, він більше б нічого не хотів… (Отаманенко) страшно розчарувався в людях, які всі зробилися шкурниками… Так що, — казав Отаманенко, — я з’явлюсь (тобто здамся. — Ред.), хай би і загрожувала смерть, оскільки для мене тепер після цього тяжкого жаху важко прожити в такому стані навіть два дні… Хочу жити — ось моє кредо.
    Згідний був з ним і я, але підпільна робота до того посіяла в мені недовіру до всього, що оточувало, що я ніяк не міг допустити, щоби совєтська влада залишила мене в спокої».[471]
    Прощаючись, Яковенко «пообіцяв Отаманенку більше з ним не бачитися, щоб не викликати підозр».[472] З тяжкою думою повертався в Єлисаветград Григорій.
    Приїхав до міста, поселився у Юлії Григорівни Маймескул, тітки підпільника Воїнова. Вона передала йому листа від Петієнка. Той сповіщав, що він зустрівся з посланцем із-за кордону, який повідав йому про арешт Всеукраїнського повстанського комітету у Києві і передав, щоб «Холодноярський Повстанком тимчасово прийняв на себе обов’язки Всеукраїнського Повстанкому».[473]
    
    Арешт
    
    Здавалося, що боротьба закінчилася, але Яковенко не збирався здаватися. 1922 року він знову творить підпільну мережу у Єлисаветграді. У «кримінальній справі» Яковенка є згадка про його участь у підпільній українській організації «Народна помста». На жаль, деталі не відомі.
    Арештували Яковенка випадково: хтось вкрав 27 хутряних шуб у господині, в якої жив Григорій, і та вказала міліції на нього. Це сталося 28 серпня 1922 року в Єлисаветграді.
    Його били, аби визнав, що вкрав шуби. Потім його, штабс-капітана, кинули в камеру до кримінальників, де він відсидів тиждень. Григорій Яковенко мав можливість втекти — його разом з іншими вивозили підмітати вулиці. Охороняв лише один неозброєний міліціонер. Але моральні сили вичерпалися. Знову переховуватися?! Скільки ще років?!
    І «Грицюк» заявив сам на себе: з власної ініціативи, щоб не сидіти більше в одній камері з кримінальниками, сказав слідчому, що він — «політичний», що його справжнє прізвище — Григорій Яковенко. Чекісти неймовірно зраділи, адже вони стільки разів підбиралися до невловимого підпільника, та ніяк не могли його вхопити.
    Яковенка повезли до Києва, в Лук’янівську в’язницю. Його хресна дорога доходила до кінця.
    Слідство завершилось у січні 1923 року. Ось фрагменти «Висновку у справі Яковенка Григорія Федоровича»: «Будучи убежденным петлюровцем… (Яковенко) начинает вести партизанско-повстанческую работу. Вступает в петлюровскую армию и принимает активное участие во всех боях против советских войск… Свою работу Яковенко проводит то в Киевской губернии, то в Николаевской, то в других губерниях Украины. К началу 1921 г., в самый разгар петлюровщины, когда вся Украина была покрыта густой сетью подпольных петлюровских повстанческих комитетов, организаций, располагавших значительными повстанческо-бандитскими отрядами, Яковенко конспиративно пробирается в Елисаветградский район и совместно с рядом других видных петлюровских работников — Левченко, Яршенковским и др. организовывает в Елисаветграде подпольную повстанческую группу, которая была тесно связана с Екатеринославским повстанческим комитетом и через последний — с самым крупным бандитско-петлюровским гнездом — знаменитым Холодным Яром.
    Помимо этого, их организация была связана непосредственно с закордоном, начальником Пивденной группы — ген. Гуляй-Гуленко…[474] После разгрома Екатеринославского Губповстанкома и — как следствием отсюда — Елисаветградской организации Яковенко, спасшись от ареста, пробирается в Холодноярский район Кременчугской губернии, связывается с членами Холодноярского повстанкома Дегтярем, Атаманенко, Наливайко и Тараном, некоторое время работает в бандитском отряде Нестеренко, прибывшего от петлюровского закордонного центра, впоследствии на съезде всех повстанческих организаций Холодного Яра и перевыборах Повстанкома Яковенко выбирается в члены Холодноярского повстанкома, в котором принимает деятельное участие до момента разгрома последнего…
    Для того, чтобы охарактеризовать деятельность Яковенко, необходимо несколько остановиться и охарактеризовать состояние Холодноярского района к тому моменту.
    В силу своих природных условий Холодноярский район с прилегающими к нему лесами представлял из себя кипящий котел петлюровского бандитизма. Вокруг Холодноярского повстанкома группировалось громадное количество повстанческо-бандитских отрядов, которые по директивам закордонного петлюровского штаба производили разрушительную варварскую работу, совершая налеты, грабежи, разрушение железнодорожных путей, остановку поездов и масовые убийства. Работа их в общем и целом была направлена к подтачиванию устоев Советской власти и попыток свержения ее, путем неоднократно поднимавшихся в этом районе вооруженных восстаний. После широкого разгрома целого ряда петлюровских повстанческих комитетов и организаций, произведенного органами ГПУ, знаменитый Холодный Яр (в силу тех же условий, указанных выше), Холодноярский повстанком с его бандитскими отрядами продолжал свое существование. Одно время Холодноярский Повстанком принял на себя общее руководство повстанческими организациями всей Украины, проводившими на территории последней аналогичную, не менее варварскую работу. Во всей этой «прелестной» работе, стоившей масы крови рабочим и крестьянам Советской России (виділено мною. — Р.К.), самое активнейшее участие принимал Яковенко, руководя и вдохновляя эту работу…
    После разгрома Холодноярского повстанкома и частичной ликвидации бандитизма в этом районе часть петлюровских «рыцарей» попадает к нам в руки, часть сдается на милость советской власти, но Яковенко, как непримиримый враг последней… чувствуя за собой целый ряд тягчайших преступлений, решает в руки советской власти не сдаваться и, спасшись от ареста, вновь перебирается в Елисаветградский район, уходит в глубокое подполье, прекрасно законспировывается и начинает ждать нового удобного момента с целью, быть может, с еще большей энергией, начать новую борьбу с Сов. властью…
    Лишь при окончательной ликвидации бандитизма в Елисаветграде и Холодноярском районе, произведенной Полномочным Представительством ГПУ в августе месяце 1922 г., в числе других видных петлюровских атаманов и деятелей удалось арестовать и Яковенко.
    Таким образом, из всего вышеизложенного видно, что Яковенко в течение всего периода существования Сов. власти на Украине являлся ярым ее противником, все время вел с Сов. властью непрерывную борьбу… Все изложенные выше преступления предусмотрены ст. ст. 58, 63 и ч. 1 76-й УК УССР…»[475]
    Що казати, високу оцінку дали вороги козакові з Полтавщини Григорію Яковенку!
    «Способный организатор-подпольник… Прекрасный конспиратор… Большой стаж подпольщика, великолепная конспирация давали возможность Яковенку долгое время оставаться безнаказанным. Искусно агитировал крестьян… Непримиримый враг советской власти… Ярый противник… Непрерывная упорная борьба с Советской властью…»
    Справу Григорія Яковенка передали на розгляд Надзвичайної сесії Київського губернського революційного трибуналу, яка 2 лютого 1923 року ухвалила розстріляти його.
    «Завершуючи опис свого життя і праці, — підсумовував Григорій Яковенко, — додаю, що, вважаючи себе чесним селянином, люблячи селян, віддав їм все життя, добробут родини. Я жив їхнім життям, знав їхні проблеми, психологію і разом з ними повстав проти уряду, який не рахувався з ними».[476]
    Григорій Яковенко загинув у Лук’янівській в’язниці 6 лютого 1923 року за нез’ясованих обставин — його задушили.[477]
    На момент смерті він був неодружений, тож нащадків по собі не залишив. Жаль!
    Шкода, що й досі держава, за яку він боровся, не згадала його добрим словом. Навпаки, згідно із законами, які діють в Українській державі, Генеральна Прокуратура продовжує таврувати його як бандита і вважає, що реабілітації він не підлягає.
    Ось така правда життя!
    
   
   
    
     19. Андрій Чорнота, отаман кінної сотні Холодного Яру
    
    
    Найзагадковішою постаттю серед холодноярських старшин для мене завжди був Андрій Чорнота. Досі ніхто не міг відповісти, звідки він родом, яке його справжнє прізвище, хто були батьки, чи мав братів і сестер. Інформація про нього обмежувалася розповіддю Юрія Горліса-Горського в романі «Холодний Яр».
    Ми знаємо, що брати Чучупаки родом із Мельників, Іван Петренко — з Михайлівки (Прусів), Сидір Темний — із Грушківки, Прокіп Пономаренко — з Лубенців, Яків Мамай і Павло Солонько — із Боровиці, що над Дніпром. Знаємо, звідки походили Кость Блакитний, Яків Водяний, Ларіон Загородній, Юхим Ільченко, Микола Кібець-Бондаренко, Іван Компанієць та багато інших отаманів Холодного Яру. Їхні прізвища зустрічаються у більшовицьких документах і спогадах учасників тієї кривавої боротьби. А про Чорноту? Чому так мало відомостей про улюбленця холодноярських селян і кількох поколінь читачів роману «Холодний Яр»?
    Чимало віднайшов я спогадів і документів, зокрема і в Державному архіві СБУ, які підтверджують правдивість цього роману. Але ніде не виявив хоч би якого офіційного паперу про Андрія Чорноту. Про братів Чучупаків згадок багато, вистачає згадок і про чорноліського полковника Пилипа Хмару, отаманів Ларіона Загороднього, Мефодія Голика-Залізняка, інших учасників Визвольної боротьби, а от із Чорнотою проблема.
    І закрався у серце сумнів: а може, це художній образ, може, не було такого чоловіка взагалі? Тим більше що у рапорті «начальника ОАЧ» Фріновського від 10 лютого 1923 року прізвища Чорноти серед убитих під час повстання у Лук’янівській в’язниці немає.[478] Хоч мав би бути, адже в романі Юрія Горліса-Горського (щоправда, зі слів іншого чоловіка — свідка Фіми Салганіка) про повстання 9 лютого читаємо таке:
    «Майже чотири години серед Києва точився бій. По одному переставали стріляти холодноярці. Один, похмурий такий, що стріляв найуважніше, обернувся.
    — Чого перестали?
    — Один набій залишився… — відповідають звідусіль.
    Зняв рушницю з підвіконня.
    — Чорт! А про товаришів — забули?! Ну, та я ще маю три набої… Чотири кулі в револьвері…
    — Я для себе залишив, — одізвався один із тих, що розмовляли, і показав рушничний набій.
    Похмурий відійшов від вікна і став у кутку.
    — Ну, хто хоче від своєї, не чекістської — підходь…
    Вставали і підходили по одному. Цілувалися з похмурим.
    — Прощай, Андрію…
    — Прощай, друже! Куди хочеш?
    — В чоло…
    Вистрелив у чоло.
    Підходить другий.
    — Прощай! Куди бажаєш?
    — У серце…
    Вистрелив у серце.
    Вистріляв усі набої з рушниці й револьвера.
    А залишилося ще декілька повстанців, що не мали зброї.
    — Ну, а ви, хлопці, вибачте… Погарячкували — не залишили для вас. Візьмете у нас рушниці й без набоїв кинетеся на чекістів, щоб до льоху не йти… Ну, отамани, — усміхнувся похмурий до товаришів із рушницями, — ставайте. Хай хоч раз вами покомандую. Загородній! У тебе револьвер?
    — Револьвер і одна…
    — Ставай проти мене, я собі теж у револьвері залишив.
    Поцілувавшись, стали посеред коридору парами, один проти одного. Похмурий проти Загороднього, біля них — інші отамани Холодного Яру, за ними козаки-холодноярці та інші повстанці. Кожний тримав однією рукою свою рушницю, іншою — направляв цівку товаришевої рушниці собі в серце.
    — Ну, готово? — радів чогось похмурий. — Увага! Живе Україна! Один! Два! Три!
    Шістнадцять тіл впало на підлогу.
    Ті, що залишилися, забрали повстанські рушниці. Тільки чекісти з червоноармійцями вдерлися на поверх, — кинулися їм назустріч. Порозбивали кольбами кільком голови, та червоні, знаючи, що набоїв повстанці вже не мають, не стріляли. Пов’язали їх живими. 
    Сильно побили. Ввечері забрали до льоху.
    Оповідав потім дозорець, що сам комендант Київської ГПУ Ріхтер повідрубував їм голови сокирою. Вночі вивезли всіх і закопали. Не знаю, чи на Лисій горі, чи на Собачій тропі. І там, і там розстріляних ҐПУ закопує…
    Розпитую Фіму Салганіка, як виглядав «похмурий». Нема сумніву… Чорнота. Вічна пам’ять, побратиме!»[479]
    Часто розгадка, здавалося б, складної проблеми, у нас перед очима. Треба тільки бути уважнішим… У післямові до другого тому «Холодного Яру», який вийшов 1961 року, Юрій Горліс-Горський помістив критичну заувагу холодноярця Пилипа Постоленка до першого тому.
    «Пан Постоленко зазначає в листі, — писав Юрій Горліс-Горський, — що я «чиню кривду», бо одних, як, наприклад, Чорноту, з яким він разом «бурлачив», — (я роблю) «аж занадто героями», а про інших нічого не згадую. Якщо не помиляюся, (пан Постоленко) має на думці тих, що їх при мені в Холодному Яру вже не було: чи то загинули, чи силою обставин потрапили в інші осередки Визвольної боротьби. Не згадую, бо мало або й таки нічого про них не знаю».[480]
    Як гарно, що Пилип Постоленко наважився покритикувати автора роману «Холодний Яр», — тим самим холодноярець Постоленко розвіяв мої сумніви! Був-таки Чорнота! Не вигаданий це герой, а справжній.
    А в документах він фігурував, напевно, під іншим іменем. Можливо, під своїм власним. А може, й під іншим псевдонімом — адже не секрет, що підпільники, щоб заплутати чекістів, мали по кілька вигаданих імен. Наприклад, Кость Пестушко, очоливши Степову дивізію, взяв собі псевдо Степовий, а згодом змінив його на Блакитний. Напевно, не один читач чи дослідник вважав, що це різні люди — Пестушко, Степовий і Блакитний, — хоч була це одна людина… І все ж таки, яке справжнє прізвище Чорноти?
    У романі «Холодний Яр» свідок Фіма Салганік стверджує, що Чорнота і Загородній, усвідомлюючи безвихідне становище, поцілувались на прощання і застрелили один одного, а у спогаді, опублікованому в «Літописі Червоної Калини»,[481] Горліс-Горський, описуючи ту ж саму подію, вже пише, що один одному в серце вистрелили Загородній і Добротковський. Виходить, що Чорнота і Добротковський — одна й та ж людина.
    У списку вбитих 9 лютого 1923 року є два повстанці з подібним прізвищем: під № 26 значиться Добровольський Олексій Трохимович, а під № 32 — Дробатковський Юрій Володимирович. То кого ж мав на увазі Юрій Горліс-Горський — Юрія Дробатковського (Дроботковського) чи Олексія Добровольського?
    З кримінальної справи Олексія Трохимовича Добровольського, «казака банды Зализняка» (Мефодія Голика-Залізняка), довідуємося, що Олексій народився 17 березня 1899 року. Закінчив однокласне земське училище. Був прописаний у Єлисаветградській волості Єлисаветградського повіту. Спочатку воював у загоні Пилипа Хмари. Арештований у Звенигородці 29 вересня 1922 року.[482]
    А Юрій Дроботковський (Дробатковський) народився 30 червня 1896 року в дворянській родині на хуторі Татьянівка Нечаївської волості Єлисаветградського повіту Херсонської губернії (тепер Кіровоградська область).[483] Його матір’ю була Аделаїда Генріхівна — «саксонская подданная».[484]
    З роману Юрій Горліса-Горського Чорнота постає як високоосвічена людина, яка читає твори Канта, Ренана, Вольтера, Толстого, Руссо, Шекспіра, Маркса і Енгельса, Лассаля…[485] Сумнівів практично не лишається: під псевдонімом Чорнота у Холодному Яру діяв Юрій Дроботковський. Слід й зазначити, що в його кримінальній справі чекісти поруч із прізвищем Дроботковський не раз пишуть і Добротковський (саме це прізвище подав і Юрій Горліс-Горський у «Літописі Червоної Калини»). Нерідко пишуть чекісти це прізвище на російський манер — Добратковський. Ось приклад (зі Зведення № 7 кримінальної справи): «…Назначил Добратковского временно начальником района…»[486]
    Перед тим як розповісти про життєвий шлях цієї неабиякої людини — підпільника, розвідника і повстанця, зауважу, що, гортаючи сторінки кримінальної справи Дроботковського, звертаєш увагу на його неймовірну здатність перевтілюватися — то на денікінця, то на червоноармійця, а то і на польського вояка… Неозброєним оком видно і нестримну тягу Юрія до коней. «Як у чоловіка добра зброя і добрий кінь, — казав він, — то це означає, що він добрий чоловік…»[487]
    Українське національне почуття у Юрія виплекав батько Володимир Олександрович. Але він рано помер і син «залишився без політичного керівника».[488] Родичі ж по материнській лінії були прихильниками «єдіной-нєдєлімой». Вони цькували юнака. Його називали «мужиком» і «хамом». Зривали з нього українську національну стрічку.
    Юрій відповідав їм ненавистю. «Українське національне почуття, — згадував він, — у мене було дуже велике, яке доходило інколи до хворобливого стану. Це почуття підігрівалося оточуючим суспільством і родичами. Особи, які оточували мене… належали до монархістів-поміщиків, які визнавали тільки «єдіную-нєдєлімую»… Я боровся весь час з «общєством», в якому народився, але яке ненавидів. В результаті я потрапив в Українську армію…»[489]
    У Юрія були сестра Тетяна і старший на рік брат Павло. Можливо, і з ними у нього виникали непорозуміння, принаймні відомо, що у роки Визвольної війни Павло став червоним командиром (працював в Одеському губернському військкоматі).[490]
    Закінчивши сім класів реальної школи, Юрій вступив до Єлисаветградського училища, пізніше був вільним слухачем Київського комерційного інституту.[491] Він із дитинства любив коней. Тож вже в юнацькі роки зайнявся кіннозаводством.
    На третій рік Світової війни Дроботковський пішов до війська. Звісно, виявив бажання служити у кінноті. Потрапив до 12-ї кавалерійської дивізії, а саме: до 12-го Охтирського гусарського полку генерала Дениса Давидова «вольноопределяющимся». Його частина була приписана до Меджибізького замку на Поділлі. До 4 березня 1917 року мала назву — 12-й гусарський Охтирський Її Імператорської Високості великої княгині Ольги Олександрівни полк. Проходив службу Дроботковський і у 8-му запасному кінному полку…
    Юрій Горліс-Горський у романі «Холодний Яр» теж писав, що Андрій Чорнота під час Першої світової служив у кінних частинах, але, щоправда, в інших. «Зближує нас те, — зазначав Горліс-Горський, — що, як виявилося, ми обидва почали військову службу в кавказькій кавалерії під командою князів Хана-Нахічеванського та Султан-Гірея і обидва хапнули магометанської воєнної етики».[492] Мова йде про Гвардійський кавалерійський корпус, яким від квітня 1916-го до квітня 1917 року командував генерал від кавалерії хан Г. Нахічеванський…
    Українську діяльність Юрій Дроботковський почав у єлисаветградській «Просвіті» після Лютневої революції (був членом її Ради). Невдовзі відгукнувся на заклик Тимчасового уряду і знову пішов у російське військо — може, щоб підвищити кваліфікацію, а може, як і багато інших українців, повірив у російську демократію та її брехливі гасла. Служив у Кримському кінному полку. Від ескадрону Юрія вибрали в полковий комітет, поклавши на нього обов’язки «письмоводителя».
    Працював писарем до вересня 1917 року. Коли почув, що формується українське військо, недовго думаючи, гайнув до нього. Саме тут його негативні почуття до російських «єдінонєдєлімщіков» набрали осмисленості й сили.
    До середини грудня 1917 року служив він у війську Центральної Ради чотовим 1-го кінного полку. Отримавши відпустку, поїхав додому святкувати Різдво. А тут на Україну посунули червоні москалі, підняли голови і місцеві більшовики.
    21 грудня в Єлисаветграді було здійснено переворот — проголошено так звану нову Раду робітничих депутатів, де домінували національні меншини радикальних лівих поглядів. До президії Ради увійшли люди, до України неприхильні: Паволоцький, Шканд, Гуляницький і Теличко. Членами виконавчого комітету стали Чернишев, Скульський, Дьячков, Ніколаєв, Ягода, Могилевський, Велоконь, Гессен, Гремлюк, Федоров, Спренжен, Рибальченко, Кочерещенко, Щерба и Збешинський. 19 січня до складу революційного комітету ввели ще й Гілева, Шинделя, Цукунфта, а з ними і Компанійця.[493]
    Рада вирішила формувати Красну гвардію. Виконавчий комітет Ради вже 18 січня 1918 року було перетворено на Військово-революційний комітет, який і оголосив совєтську владу в Єлисаветградському повіті.
    Спокійно дивитися, як ворохоблять радикальні меншини на рідній землі, хорунжий Дроботковський не міг. Тож взявся формувати партизанський загін. Напевно, Юрій був не один такий сміливий, бо вороги мусили визнати, що «головна небезпека для Ревкому йшла з боку гайдамаків, які енергійно готувалися до збройного виступу і арешту більшовицького Ревкому. Гайдамаки були досить добре організовані та озброєні».[494]
    26 січня більшовики сформували штаб Червоної гвардії. Вночі на вулицях повітового центру з’явилися військові патрулі ворохобників. Москалі не приховували, що «Революционный Комитет готовился к разоружению украинцев».[495] Спільно зі збільшовиченим 657-м Прутським полком, який прибув 28 січня на станцію Єлисаветград, москалі пішли у наступ. А 29 січня до них приєдналися загони анархістки Марусі Никифорової. Хоч гайдамаки і вступили у бій, та перемога того дня була на боці ворога.
    Очевидно, в цих боях брав участь і Юрій Дроботковський, бо він пізніше зазначав, що бився на Єлисаветградщині не тільки з більшовиками, а й з анархістами.[496]
    Але недовго червоні розбійничали в Єлисаветградському повіті. В останніх числах лютого командувач більшовицького фронту Володимир Антонов-Овсєєнко телеграмою наказав Єлисаветградському ревкому та виконкому евакуюватися в Полтаву, бо німецькі війська, які прийшли в Україну як союзники Центральної Ради, вже зайняли Голту… Єлисаветградські більшовики так шпарко тікали, що опинились аж у Харкові, а тоді й у Таганрозі, звідки виїхали до Москви.
    Німецькі ж війська увійшли в Єлисаветград 8 березня…
    Під час гетьманату Дроботковський брав участь в українській підпільній організації. Співпрацював із представником Директорії Вільчинським. На його завдання вів розвідку «проти німців і гетьмана, оскільки мав доступ в ці контрреволюційні кола». Брав і участь у боях проти німецьких частин, що здійснювали по селах каральні операції. Невдовзі молодий хорунжий переїхав до Києва, а тоді до Одеси.[497] Батькові ж 80 десятин землі у Нечаївській волості 1918 року, коли існувала приватна власність на землю, віддав селянам.[498]
    Після падіння гетьмана Юрій отримав призначення на голову кавалерійської ремонтної комісії — мабуть, сам напросився. Та влада Директорії протрималася в Єлисаветграді недовго — вже 5 лютого 1919 року українські частини під ударами червоних змушені були залишити місто. Помандрував на південь і Юрій Дроботковський. Він шукав українське військо, котре, за чутками, було десь на лінії Вознесенськ — Миколаїв — Херсон. У дорозі зустрівся з частинами Матвія Григор’єва, який під червоними прапорами йшов бити Антанту, що висадила в українських південних портах французькі, грецькі та польські десанти. Хорунжий Дроботковський приєднався до Григор’єва. У його війську командував сотнею.[499] Брав участь у тяжких боях за Одесу.
    6 квітня Матвій Григор’єв на білому коні в’їхав в Одесу. Слідом за ним увійшла більшовицька влада з її чрезвичайками. Це, напевно, і стало причиною, що Дроботковський покинув григор’євське військо, яке, виганяючи з української землі одного окупанта, простеляло дорогу іншому.
    Дроботковський не полишав надії знайти Армію УНР. Але її і слід прохолонув. Тоді він вирішив перейти румунський кордон, бо чув, що саме на територію Румунії перебазувався Запорозький корпус. Для цього прибився до російських частин, з котрими відступив на Тирасполь. Але цих до Румунії не пустили. Тоді він зголосився в польський 6-й уланський полк, з яким і перейшов кордон. За тиждень чи два «кадет-аспірант 6-го уланського полку Дроботковський» нишком залишив польську частину. Якийсь час жив у Кишиневі. Працював в українській місії в Румунії старшиною для доручень. З нею виїхав невдовзі в Галичину. Тут і розшукав українську армію. Був приділений до штабу Запорозького корпусу, де отримав призначення очолити охоронну сотню при 8-й Запорозькій дивізії. З нею і брав участь у боях.
    «Згодом в м. Кременці, — згадував Юрій, — я поступив в інтендантство 8-ї дивізії, звідки перейшов до штабу артилерійської бригади…» Спочатку виконував обов’язки ад’ютанта командира, потім отримав призначення на посаду начальника зв’язку. «Але оскільки самої бригади не існувало… я, як людина ідейна, кинув службу».[500]
    «У той час, — згадував він, — у мене почався внутрішній розлад, я бачив, що уряд УНР далекий від народу, як і поміщики. У більшовиків я побачив чисто народний рух, але не бачив національного. Мені здавалось, що комуністи йдуть проти національно-українських переконань».[501] За власним визнанням, Юрій «був ворогом совєтської влади як влади інтернаціональної».[502]
    Влітку 1919 року він взяв участь у поході об’єднаних українських армій на Київ, окупований червоними москалями. «В 1919 р. під час наступу на Росію служив начальником зв’язку в 8-й артилерійській бригаді УНР, після заняття Києва був у таборах військовополонених у Денікіна, поки не втік з полону…»[503]
    Якийсь час Юрій служив у отамана Ілька Струка, відділ якого від вересня 1919-го до початку 1920 року перебував у складі Добровольчої армії. «При білих» служив у заводській стайні. Невдовзі з «грабармії» Дроботковський втік, і не сам. Разом із 12 товаришами захопили два паротяги і дві броньовані «площадки». Неподалік Знам’янки Юрій залишив бронепотяги, а людей розпустив.[504] Сам же, швидше за все, помандрував до Холодного Яру, де панував Василь Чучупак і денікінської влади не було. Тут він, досвідчений кавалерист, очолив кінну сотню полку гайдамаків Холодного Яру. Як належить у лісовому житті, його «перехрестили», давши йому нове ім’я — Андрій Чорнота.
    У Холодному Яру невдовзі, у лютому 1920 року, і зійшлася його стежка з доріжкою старшини Армії УНР Юрія Городянина-Лісовського — в майбутньому письменника Горліса-Горського, автора роману «Холодний Яр». Сталося це в Мотриному монастирі. Ось як про це писав Юрій Городянин-Лісовський: «Після черниці до келії зайшов стрункий, але з ведмежими плечима козак, одягнений у кубанський козацький кожух, у татарській смушевій шапці, з повним набором оправленої в срібло кавказької зброї на поясі. Голена голова, горбатий ніс і темна шкіра робили з нього справжнього чеченця. Глянувши на його суворе, нахмурене обличчя, я відразу здогадався, що це Чорнота…
    Не привітавшись, сів навпроти мене… Я почувався якось незручно під його поглядом. Такий погляд буває хіба у мисливця, що вистежує небезпечного звіра.
    Він глянув на срібне руків’я моєї шаблі.
    — Містріханівський клинок? Добра сталь… Трохи затвердо загартована, зламатися може.
    Мене здивувало, що він по оправі відгадав, який клинок. Мусив бути добрим знавцем зброї».[505]
    Вони швидко потоваришували, а після того, як Городянин-Лісовський врятував Чорноті життя в одному з боїв, стали «кунаками».
    Юрій Городянин багато чого навчився у Чорноти, зокрема збагнув, що у боротьбі виявляти жаль до ворога небезпечно, бо це може обернутися жертвами в українському таборі. «Чорнота не читав більше лекцій про те, що боротьба не знає жалю, — писав Юрій у романі «Холодний Яр». — Я вже й сам добре усвідомив, що коли дві нації борються, то білі рукавички треба скинути…»[506]
    Напровесні 1921 року Юрій Городянин-Лісовський, виконуючи завдання отамана Івана Деркача, вирушив з Холодного Яру на захід із метою зв’язатися з повстансько-партизанським штабом Юрка Тютюнника. А Чорнота легалізувався. 1921 року він вже працював головою Єлисаветградської повітової ремонтної комісії. Були в нього і документи, що він є секретарем мисливського товариства та завідувачем радгоспу Одеського губернського земельного відділу.
    Коли документи в порядку, легше займатися підпільною роботою. В неї і поринув Юрій Дроботковський. У Єлисаветграді у той час діяла антикомуністична організація «Народна помста» на чолі з Володимиром Григоровичем Новицьким. У її діяльності Дроботковський брав участь, але, напевно, дуже обережно, бо підозрював, що в організації є заслані сексоти ЧК.
    «Сам Дробатковський брав діяльну участь в роботі «Нарпомсти», — писали чекісти. — Добре знав всіх осіб, які проходили по цій справі, і навіть тих співробітників (чекістів), які цю справу розробляли. Подальшою розробкою з’ясовано, що він (Дробатковський) тепер має стосунок до підпільної праці і керує роботою трійок, що оперують в Єлисаветградському повіті, крім того, він має своїх людей у всіх місцевих установах, до ЧК включно. А також мав зв’язок з бандами, що оперують у Миколаївській та Кременчуцькій губерніях. Співпрацівник (чекіст Трохименко. — Ред.) представився йому як командувач Чорноморською Повстанською групою і член Всеукраїнської Отаманської Ради. Спочатку у співпрацівника (Трохименка) виникла підозра, чи не є (сам) Дробатковський співпрацівником повітової ЧК».[507]
    Чекістам вдалося з’ясувати, що Дроботковський у різних совєтських установах має довірених людей, зокрема у кавалерійській школі йому допомагав Фатер, у повітовому військкоматі — Седлецький (Стрелецький?), у політвідділі — помічник уповноваженого по боротьбі «з бандитизмом» (і водночас сексот) Поліщук, який давав Дроботковському «всі необхідні дані і навіть брав участь в операціях».[508]
    Дроботковський був досить поінформованим чоловіком. Він знав, що в Єлисаветградській ЧК «служать сексотами українці, колишні петлюрівці С. Даниленко, Марченко, Поліщук і якась Кучеренко, які… спровокували Нарпомсту».[509] Мав Юрій і надійні зв’язки в Єлисаветградській кавалерійській школі. «Самые крупные связи Дроботковский имеет в Кавшколе, где среди комсостава есть «свои» (люди)».[510]
    Оця поінформованість страшенно налякала сексотів, що вже окутували підпільників своїм плетивом. Тому один з них, провокатор Завірюха, який представлявся начальником штабу Чорноморської повстанської групи (насправді неіснуючої), у наказі № 9 оголосив Юрія поза законом: «Сотника Дроботковського об’явлено поза законом і наказано його знищити». В цьому ж наказі провокатор закликав знищити буцімто за невиконання наказу підпільницю Олену Крижанівську.[511]
    25 серпня т. зв. командувач Чорноморської повстанської групи чекіст Трохименко-Гамалія також видає наказ, шостий пункт якого проголошував: «Сотник Дроботківський об’являеться зрадником рідного краю. А через це наказую всім, хто знае його місце перебування, донести до штабу группи».[512]
    Та Дроботковський продовжував свою справу. Він налагодив зв’язок з отаманами, що діяли в районі Фундукліївки, — Свищем, Бараном (Барановим?) і Овишем, а також з підпільниками різних волостей Єлисаветградського і Чигиринського повітів. Вільно пересуватися в повіті давали йому можливість документи Вищої ради народного господарства про те, що він перебуває у відпустці з квітня по жовтень 1922 року. Мав Дроботковський і мандат, у якому зазначалося, що він має право їздити по всіх радгоспах і кінних заводах. Ці документи Юрій виготовив сам.[513]
    Він планував влаштуватися секретарем кавалерійської школи, щоби легше діставати для повстанців коней. Він мав намір за два місяці створити кінний загін силою у 400 шабель.[514] Жив Дроботковський тоді в Єлисаветграді на вулиці Михайлівській у будинку Кременецького у флігелі.
    Хоч і досвідченим був Юрій чоловіком, але й чекісти виялилися професіоналами… Арештували його 11 вересня 1922 року в Єлисаветграді, коли він виходив із собору. Під час допиту Дроботковський «урочисто заявив, що є переконаним українським націоналістом і ворогом Совєтської влади, з якою він боровся».[515]
    Його вивезли до Києва і кинули до сумнозвісної Лук’янівської в’язниці — разом із полковником Здобудь-Волею, штабс-капітаном Яковенком і Іваном Яковичем Ляшенком. У чекістському повідомленні про цю подію Юрія назвали «відомим багатьом органам ҐПУ по своїй підпільній діяльності, старим петлюрівським партизаном сотником Дроботковським».[516] Звинувативши його у «петлюрівщині», відкрили кримінальну справу. Першу її сторінку було заповненно 18 вересня 1922 року.
    Юрій не приховував перед слідчим, що активно боровся проти совєтської влади, зокрема 1919 року брав участь у боях з червоними під Тирасполем, під Вінницею і Васильковом. Розповів він і як на чолі кавалерійського загону (72 вершники), що сформував під Тирасполем, пробивався в Галичину, але був оточений кавалерією Григорія Котовського і здався в полон. Тоді, швидше за все, Дроботковський імітував перехід на бік червоних… Повернувшись з-під Тирасполя в Одесу, працював у губернській ремонтній комісії, напевно знову з кіньми. Паралельно влаштувався на політичні курси.
    Маючи документи, що є «красноармєйцем» 130-ї совєтської бригади, таємно підтримував зв’язки з отаманом Івановим, або, як казали москалі, «ізвєстним бандітом» Федором Івановим.
    І все ж ЧК є ЧК. Юрій Дроботковський таки впав їм в око, а відтак дуже скоро опинився в ДОПРі, де просидів півроку. Однак серйозних «улік» проти нього не було і він викрутився. Вийшовши на волю, негайно виїхав у Єлисаветград, де влаштувався секретарем мисливського товариства…
    На слідстві Юрій поводився прямо. І на останньому допиті 16 січня 1923 року він заявив слідчому: «Я — українець-націоналіст і як такий є ворогом совєтської влади… Я активно боровся з совєтською владою тому, що жити з існуючою владою на місцях неможливо…»[517]
    Того ж дня уповноважений 3-го відділу «Полномочного Представительства ГПУ на Правобережье Украины» Володимир Курський підбив підсумки. Він написав висновок у справі № 446/7971. Юрія Володимировича Дроботковського, 26 років, безпартійного, освіта середня, чекіст звинуватив «в участі в контрреволюційній організації і бандитизмі».
    Почав Володимир Курський досить тривіально: «Гр-н Дробатковський, як виходець із дворянсько-поміщичої родини, після революції, природно, не міг приєднатися до табору робітників і селян — прихильників Совєтської Влади, а переходить в табір ворогів останньої. Під час зародження Петлюрівщини на Україні (рукою дописано: грудень 1917 р. — Ред.) Дробатковський одразу вступає до її лав і тривалий час працює то в петлюрівських органах, то в петлюрівській армії, беручи весь час активну участь в боях останньої з Совєтськими військами. Після краху Петлюрівщини на Україні і розгрому української армії Дробатковський тікає за кордон і знову з’являється в лавах петлюрівських військ (рукою дописано: в 1920 р. — Ред.), які в той час вели боротьбу з робітничо-селянською Росією… По закінченні цієї війни Дробатковський, не встигнувши вдруге втекти за кордон, переховується, то пристроюється, точніше, примазується до Совєтської влади, то знову дезертирує і переходить у табір добровольчеської армії, і навпаки. Будучи все ж переконаним петлюрівцем, ярим противником Совєтської влади, він, перебуваючи на совєтській службі в 20–21 роках, не стоїть осторонь бандитизму, зв’язується з окремими петлюрівськими бандами (банда Іванова, що оперувала в Катеринославській губернії), надає всіляку допомогу, бере участь у їхній роботі… Весь час Дробатковський тиняється по селах України, кочує з одного міста в інше, зв’язується то з кримінальними, то з політичними бандитами… В цьому останньому періоді (рукою дописано: в червні — липні 1922 р. — Ред.) Дробатковський, переховуючись у районі, найбільш насиченому петлюрівським бандитизмом (Єлисаветградський район), вирішує активно почати боротьбу з Совєтською владою, починає знову шукати зв’язок з Петлюрівськими бандами».[518]
    Далі Володимир Курський писав про співпрацю Дроботковського з отаманом Ґонтою («с вновь народившимся отаманом Гонтой»),[519] про те, як вони разом вербували людей, щоб укомплектувати загін, як здійснювали нальоти, які супроводжувалися «неймовірно жорстокими, звірськими убивствами». Але «Дробатковський не задовольняється зв’язком з однією бандою і весь час намагається налагодити зв’язок з іншими отаманами банд (отаман Лютий та інші), петлюрівськими підпільними працівниками того району, які гарячково готувалися до збройного повстання проти совєтської влади. Дробатковський всіляко сприяє їм, використовує своє знайомство з деякими співпрацівниками ҐПУ, витягуючи з них провокаційним чином секретні дані (рукою дописано: бандсводки. — Ред.), що стосуються розробки цих банд, передає ці дані отаманам, тим самим надаючи їм можливість безкарно продовжувати свою варварську роботу і виходити з-під ударів червоних частин та органів ҐПУ… Таким чином… видно, — підсумував Володимир Курський, — що Дробатковський від дня зародження Совєтської влади вів з нею вперту боротьбу, яка полягала в активній участі в армії УНР, участі в повстансько-бандитському русі з метою збройної ліквідації Совєтської влади. Ці злочини передбачені ст. ст. 63 і 76 Кримінального кодексу УССР…»[520]
    Справу було передано до Надзвичайної сесії Київського губернського революційного трибуналу. 2 лютого 1923 року вона ухвалила розстріляти Юрія Володимировича Дроботковського — «як українця».[521] Це вже був другий смертний присуд — перший 1919 року постановили денікінці, але тоді Юрію вдалося втекти.
    І на цей раз Дроботковський спробував щастя. Він був одним серед тих, хто підняв повстання в Лук’янівській в’язниці 9 лютого 1923 року. Закінчилося воно поразкою. Та все ж Юрій Дроботковський загинув як козак — у бою проти ворогів України.
    
   
   
    
     20. Ларіон Загородній, отаман Чорного лісу і Холодного Яру
    
    
    Ларіон Загородній — хлібороб із діда-прадіда — взірцевий герой більшовицької міфології: «нерухомістю не володів», батьки землі не мали, орендували 8–10 десятин, вирощували хліб. Здавалось, ідеальнішого пролетаря не знайти, але, як показав його життєвий шлях, не завжди матерія визначає свідомість…
    Ларіон Захарович Загородній народився 16 березня 1897 року в селі Кошарки (Юзефівка) Златопільської волості Чигиринського повіту Київської губернії.[522] Закінчив церковнопарафіяльну школу.
    У січні 1916 р. юнака поголили у москалі. Служив у Пензі в 241-му запасному полку, з яким і вирушив на фронт. Згодом перевівся до 32-го Сибірський полк, де від січня 1917-го служив підпрапорщиком у кінній розвідці. Під час виконання чергового бойового завдання отруївся газами. Відтоді служба чужій батьківщині закінчилася. Лікувався у Москві до жовтневого перевороту, а тоді за станом здоров’я демобілізувався, отримавши право на безстрокову відпустку.[523]
    У лютому 1918 року згідно з Берестейським мирним договором в Україну для наведення ладу прийшли німці. Більшовики, зачувши про наближення німецької армії, панічно тікали за Дніпро. У березні «германці» підійшли до села, де жив Ларіон. Стали гарнізоном у волосному центрі — Златополі, що за дві версти від Кошарок.
    Оскільки Центральна Рада не виконала пункту Берестейської угоди про харчове забезпечення союзного війська та допомогу хлібом німецькому народові, союзники власноруч взялися налагоджувати постачання. А позаяк мало хто хотів добровільно віддавати плоди своєї праці, почалися реквізиції продовольства.
    Якось, перебуваючи у сусідньому с. Панчеве, Загородній став свідком каральної акції: німці за непослух розстріляли тридцять українських селян, а двох повісили на вітряку. Ларіона зрозуміти неважко: воював проти німців на фронті і ось довоювався — вони господарюють у рідному повіті, та ще й найжорстокішим чином. Іншого почуття як помста не могло виникнути у здорової людини. А тут — зустріч зі збільшовиченим матросом Поліщуком і «вєлікоросом» Даниловим. З ними й став Ларіон збивати ватагу для боротьби проти «германців», а заодно і проти гетьмана Павла Скоропадського, «який німців закликав». Хто вже пам’ятав, що кайзерівців покликала Центральна Рада, а не гетьман? Та і чи важливо це? Головне, що гетьман був представником зненавидженої верстви — багатіїв-землевласників, російських генералів.
    Отож у листопаді 1918 року півтисячну ватагу було збито. А тут ще революція в Німеччині: скинуто Вільгельма, підписано договір про капітуляцію в Комп’єнському лісі і… величезне німецьке військо залишилося в Україні напризволяще. В один день зник кайзер, зникла ідея, за яку стільки років проливалася кров. І німецький солдат деморалізувався. У нього лишилося лише єдине всеохоплююче бажання: за будь-яку ціну — навіть власного приниження — повернутися на батьківщину, на свій «фатерлянд». А повертатися доводилося з найдальших околиць України через розбурхану повстанням країну. І німецький воїн — міфічний герой — перетворився на легку здобич для сільських примітивно озброєних дядьків.
    Першою акцією загону Загороднього стала «залізнична». Новоспечені партизани рушили на найближчу станцію. Тут і стали табором, очікуючи потяги «з германцями». П’ять днів згаяли повстанці. Не дочекавшись, пішли на станцію Помічну — хтось сказав, що саме через неї проходять їхні ешелони. Простояли три дні й тут — і знову марно. Дізнавшись, що на станції Єлисаветград перебуває загін полковника Вербицького і теж підстерігає кайзерівців, вирішили приєднатися. Відійшовши 15 верст від станції Помічної, раптом почули — такий довгоочікуваний — гудок паротяга.
    Розгорнувшись у бойову лаву, зупинили ешелон, обеззброїли німців і разом з ними повернулися на Помічну. Наступного дня прибули ще два ешелони. Прибулих роззброїли. Потім прийшов потяг із колишніми вояками російської армії, які поверталися з «германського» полону. Ці люди, роззуті, роздягнені, їхали на відкритих залізничних платформах. А надворі не літо, та й не вересень, а друга половина листопада. Виникла ідея одягнути полонених за рахунок німців, які були настільки деморалізовані капітуляцією батьківщини, що дозволили дядькам, котрих нещодавно учили азбуки порядку, роздягти їх. Так вони, вчорашні господарі становища, і поїхали далі: без зброї, напівроздягнені, пригнічені. А гайдамаки, помстившись «окупантам», з трофеями розійшлися по домівках — готуватися до зимових свят.
    Майже весь 1919 рік Ларіон прожив мирним життям українського хлібороба. Але у жнива прийшла Добровольча армія. Москалі одразу оголосили мобілізацію — хоч і декларували, що їхня армія формується на добровільних засадах. Загородній денікінцем стати не побажав, більше того, став підбурювати односельчан у жодному разі «не йти захищати буржуазію». Як бачимо, двадцятидворічний юнак оперував тоді класовою риторикою — очевидно, мали на нього вплив «сотоваріщі» Поліщук і Данилов, а може, селяни краще розуміли такі аргументи.
    Довідавшись, що Ларіон вів проти них пропаганду, денікінці затримали його (у серпні 1919-го). Бранця відвезли в Черкаси і три дні протримали в арештантському вагоні. На четвертий день на допиті запитали, чи поїде на фронт, чи далі сидітиме під арештом. Зрозуміло, що Ларіон погодився — тільки додому за речами відпустіть. Йому повірили і відпустили. А він знову не зголосився на мобілізаційний пункт. За п’ять днів додому вдерлися денікінці (два офіцери із солдатами), щоб силою мобілізувати «добровольця». Але Ларіон встиг своєчасно зникнути. Москалі спересердя пограбували його хату, побили дружину і пішли. Додому повертатися було небезпечно, тож Загородній у районі Златополя зібрав кінну ватагу (25 козаків) і почав наскакувати на невеликі відділи білогвардійців…
    Оскільки денікінці нещадно грабували, повстанський загін швидко зростав — ображених на «золотопогонників» вистачало. Основу відділу складали односельці Загороднього з Кошарки та хлібороби з сіл Розлива та Маргаричева. Ларіон Загородній був заступником командира.
    Пізньої осені 1919 року під ударами повстанців денікінці панічно відкотилися на південь. На Златопільщину прийшла «совєтская власть» з її ЧК. «Після ліквідації Денікіна, — розповідав Загородній, — мене почали переслідувати колишні денікінці, що поступили в Златопільський каральний (більшовицький) загін, — Кваша та Лисенко. Переслідування тривало близько трьох місяців, і нарешті вони мене наздогнали… Забрали кулемет «Максим» і сім стрічок до нього. Мене арештували. Протримавши в Златополі 10 діб, звільнили. Після цього я до травня 1920 р. був удома. В травні Лисенко, командир Златопільського загону, запропонував мені поступити до нього на службу, але я відмовився. Після моєї повторної відмови вони вирішили мене арештувати, але я зник».[524]
    Загородній вступив до загону Дорошенка, де пробув чотири місяці. Занедужавши, змушений був повернутися додому. Лисенко та Кваша знову взялися переслідувати Ларіона. Довелося, не долікувавшись, тікати до лісу.
    Під час повстання, яке називають Знам’янським, Загородній прийшов до повстанського загону Василя Кваші, котрий на той час уже сам мав порахунки з червоними. Оперували в Нерубаївському лісі. Разом взяли участь у бою під Вискою.
    Коли на їхній терен прийшла 1-ша Олександрійська (Степова) дивізія отамана Костя Степового-Блакитного, Загородній і Кваша приєдналися до неї. Якийсь час Ларіон служив значковим у повстанській дивізії.[525] Коли степовики у другій половині жовтня відійшли на південь, Загородній і Кваша залишилися воювати в рідній місцевості «під Прапором Жовто-Блакитним». У листопаді 1920 року їхні стежки розійшлися: Кваша з 35 вершниками пішов у Розумівський ліс, а Загородній зі своїм відділом зостався у Нерубаї. Згодом Ларіон влився до Чорноліського полку й очолив чоту. Разом із Хмарою та іншими здійснив невдалий рейд до польсько-совєтського кордону. Напередодні Нового року партизани розійшлися «на зимові квартири».
    У січні 1921 року зв’язкові чорноліського отамана Пилипа Хмари розшукали Загороднього і передали йому пакет. Хмара листовно повідомляв, що до нього прибув представник Симона Петлюри Микола Іванович Бондарук і запрошує в Цвітну на «з’їзд отаманів».
    На з’їзді отамани, вислухавши Миколу Бондарука, визнали його представником УНР, а отже, своїм зверхником. За короткий час новий командир об’єднав під своїм керівництвом декілька загонів. Бондарук призначив Загороднього отаманом 1-го Холодноярського кінного полку, Максима Терещенка — начальником штабу, Хмарі доручив формувати 2-й кінний полк. Після з’їзду Терещенко пішов на Мотронівську дачу, а Бондарук залишився у загоні Загороднього. Переховувались неподалік Златополя, від боїв ухилялися: взимку головне вижити, дотягнути до весни.
    На початку березня у Холодному Яру відбувся з’їзд під проводом Миколи Бондарука. Загін Загороднього, виславши на зібрання своїх делегатів, зосередився в Чуті на великому майдані за дві з половиною версти від Гутницької, між ярами Орловим і Капустяною. Всього козаків було менше півсотні.
    Напевно, варта своєчасно помітила, що до табору підкрадаються тіні з рушницями. Першим же пострілом Петро Стасенко з Єлисаветградки вбив командира нападників. «Червоні в паніці кинулися тікати. За словами очевидців, у цьому бою загинуло до 73 червоноармійців».[526] Виходить, невдалий день вибрали москалі для атаки.
    Наступного дня, отримавши підкріплення, комунари знову посунули у ліс, на цей раз із боку Ружечевої, але знову змушені були під градом куль відступити. Загородній же у цих двох боях не втратив жодного козака, що підняло дух не лише козацтва, «але й населення, котре сподівалося завдяки їм позбутися комуністів». Після цього Загородній повів хлопців до Цвітної, куди мали прийти делегати із рішеннями з’їзду…
    Вирішено було починати активні дії, а для цього треба здобути коней. Тож однієї ночі наскочили на червону кавалерію, що стояла в холодноярському селі Матвіївці. Козакам вдалося захопити 35 коней, жертв із боку повстанців не було. На той час загін Загороднього складався із 95 вершників і 100 піших козаків.
    Більшовицький історик Давид Голінков зазначав, що на початку 1921 року Загородній «сформував банду чисельністю близько 220 осіб, на озброєнні яких було 13 кулеметів. Потім він об’єднав кілька інших менших банд і почав орудувати значними збройними силами. Банда здійснила більше як сто нальотів, грабунків і убивств».[527]
    А завербований повстанець із Чорноліського полку вважав, що у Загороднього було «267 чоловік і більше». «Всі на добрих конях і добре озброєні». Роз’їжджаючи із села в село, перехоплювали пошту, виловлювали сексотів або тих, хто відкрито виступав за совєтську владу. Під час походів отаман часто використовував червоний прапор. Завдяки йому «тривалий час роз’їжджав без переслідування з боку червоних загонів…»[528]
    Оцінивши небезпеку зростання повстансько-партизанського руху, більшовики пішли на підступний крок: з метою дезорганізації українського табору вони вирішили «пробачити» тим, хто боровся проти окупантів. «Амністію» проголосив 5-й Всеукраїнський з’їзд рад робітничих, селянських і червоноармійських депутатів 3 березня 1921 року.»…5-й всеукраїнський з’їзд Рад… — зазначали делегати, — вважає за бажане надати всім, що порушили свій обов’язок перед робітничо-селянською республікою, змогу повернутися на шлях чесної і сумлінної праці, і тому постановив:
    1. Винних у бандитизмі, якщо вони добровільно з’являться у розпорядження місцевих властей не пізніше 15 квітня ц. р., передадуть всю, що є у них, зброю і зобов’яжуться не брати участи у збройних виступах проти радянської влади,
    — від відповідальності звільнити…
    3. Тих, хто заподіяли до моменту видання цієї постанови вчинки або злочини, за які в судовому або адміністративному порядку вже визначено або може бути визначено кару, опріч вищої міри покарання і позбавлення волі,
    — від відповідальності звільнити…
    10. Чинність цієї амністії поширюється так на цивільних, як і на військових осіб, незалежно від того, загальним чи військовим установленням підлягають чи то вже розглянуті заподіяні ними вчинки і злочини».[529]
    Дійшла ця вістка й до лісовиків. Отаман Загородній був «рішучим противником довір’я до ворога». Оцінюючи «амністію» як підступну, спрямовану на знищення партизанів, він прочитав козакам інший документ — таємне розпорядження Лейби Троцького до Семена Будьонного, в якому наказувалося знищувати всі «петлюровские остатки». Тоді сказав козакам: «Комуна не змінилась: яка була раніше, така вона й нині, тож довірятись їй не можна».[530]
    Вирішили продовжувати боротьбу. В березні 1921 року відбулися бої «с Красными войсками» під Розумівкою та Лебединським монастирем. Біля Бовтишки козаки Загороднього наскочили на загін Єлисаветградської ЧК і добре пошарпали його — чекісти, які відзначалися сміливістю проти безборонних людей, змушені були тікати до повітового міста під захист військового гарнізону.
    Ось витяг із доповідної записки начальника чигиринської міліції начальнику Кременчуцької губернської міліції: «У березні 1921 року в Чигиринському повіті піднято контрреволюційне повстання проти соввласті керівниками («главарями») ще минулорічних банд Хмарою, Деркачем, Ільченком і Завгороднім…»[531] Далі начальник міліції перерахував волості, де порядкували повстанці (Цвітнянська, Суботівська, Подорожанська, Шабельницька, Боровицька, Медведівська, Головківська, Триліська, Олександрівська, Ставидлянська, Телепинська, Оситнязька, Златопільська і Лебединська), тобто йшлося про більшу частину повіту. «Вся планова робота на місцях міліції, виконкомів і комнезамів дезорганізована», — визнавав начальник Чигиринської повітової міліції.[532]
    15 березня 1921 року Загородній провідав свою родину. Якась запродана душа поспішила доповісти про це «соввласті». Але карателі не встигли — отаман зник. Розлючені невдачею, вони застрелили батька Ларіона Загороднього, заарештували отаманову дружину і тестя, кинувши їх до Єлисаветградської ЧК. Майно пограбували, а хату спалили.
    Помста повстанців не забарилася: того ж дня, о дев’ятій годині вечора, 25 кавалеристів Загороднього очистили від совєтських активістів с. Розлива Златопільської волості, а 19 березня здійснили наліт на станцію Сердюківка. Тоді ж, о 10 годині ранку, козаки Загороднього (30–35 осіб) налетіли на контору «лесной разработки» неподалік с. Капітанівка Оситнязької волості, убивши агента «заградительного отряда ст. Бобринская т. Баранского». 20 березня партизани Загороднього знову наскочили на залізничну станцію Сердюківка Черкаського повіту, знищили чотирьох червоноармійців, забрали телеграфні й телефонні апарати.
    Невдовзі у Ларіона вже було близько трьохсот кіннотників. Діяли в Холодному Яру, в лісі Нерубай, під Лебедином, у Черкаському та Чигиринському повітах. То приєднувалися до Чорноліського полку, то вирушали на лови самостійно. Так 7 квітня вирушили з Хмарою у рейд через Цвітну, Бурякове, Вовчий Хутір, Полуднівку, Медведівку, Мельники, Грушківку, Райгород, Яблунівку, Телепине, Пастирське, Златопіль…
    15 травня 1921 року єлисаветградські чекісти у безсильній злобі розстріляли дружину отамана та її батька. Але зупинити шаблю отамана було неможливо: 23 травня гайдамаки Загороднього звільнили Балакліїве, спаливши приміщення волвиконкому і відправивши чортам у зуби місцевих активістів. У травні (згідно з іншими даними — у квітні) у бою з 222-м полком Красної армії у селі Цвітній загинуло три козаки (за іншими даними — п’ятеро), а Загородній отримав тяжке поранення правої ноги.
    Його помістили до лазарету в лісі Чута (між балками Орловою й Заводною). Невдовзі рана починала загниватися. Потрібен був лікар. Вирішити проблему взявся Федот Кравець. Перевдягнувшись у жіночий одяг та загримувавшись, він разом із гутнянською жінкою на підводі поїхав у Єлисаветградську лікарню. За п’ять-шість годин повернувся з лікарем на прізвище Буксир, який зробив отаману операцію та оглянув усіх пацієнтів лісового лазарету. Після чого його на тій же підводі відвезли назад.
    Ларіон лікувався все літо — спочатку під охороною десяти козаків у Чуті, згодом у Чорному лісі. Поруч постійно були Денис Гупало і Тиміш Компанієць. А загін Загороднього тимчасово розділили: частина пішла під руку старшини Хвилі, інші влилися до відділу Пилипа Хмари.
    Якраз тоді червоні частини розгорнули активні воєнні дії проти партизанів. Натиск супроводжувався гучною кампанією «амністії», термін якої було продовжено. Дехто, психічно і морально стомлений, вийшов із лісу і віддався на «ласку» окупанта, який обіцяв «всьо простіть». Але Загородній та його козаки на підступ ворога не піддалися. З протоколу № 34 засідання Кременчуцької губернської військової ради від 7 серпня 1921 р. довідуємося, що загін Загороднього «продовжує нападати на військові частини».[533] Зокрема, в районі Веселого Кута козаки зчепилися з 25-м кавалерійським полком. Та, побачивши, що може зазнати серйозних втрат, отаман завернув своє воїнство до Нерубай-лісу. На той час відділ Загороднього становив 100 багнетів, 80 шабель, два кулемети «Максим» і три кулемети «Люїс».
    У жовтні 1921 року Ларіон Загородній об’єднав під своїм керівництвом загони Мефодія Голика-Залізняка та Архипа Бондаренка. Наприкінці жовтня Загородній оперував у Чигиринському районі трьома групами: першою командував Орел, другою — сам отаман, третю очолив Соловйов («Ліхой»)… Діяв Ларіон також у Знам’янському, Чутянському та Нерубаївському лісах. Є згадки про його бойову співпрацю з отаманами Семеном Гризлом, Семеном Заболотним та Іваном Ґонтою (Лютим-Лютенком).
    Здійснили рейд в околиці Лебедина. Неподалік с. Василівки помірялися силою з червоною частиною. Оскільки цей район був перенасичений більшовицьким військом, вирішили розділитися на менші загони і розсіятися. Загородній пішов у Нерубай, Архип Бондаренко — в район Веселого Кута, Залізняк — на Мотронинську дачу.
    Напередодні зими знову серед козацтва почалися розмови про «амністію»: дехто висловлювався за припинення боротьби і повернення до мирного життя. Загородній ще раз попередив тих, хто захитався, але наполягати не став. Повстанці розійшлися — хто «на амністію», а хто «на зимові квартири». Ларіон Загородній із трьома козаками перезимував у лісі…
    Навесні 1922 року Холодний Яр ожив. Із землянок на світ Божий з’являлися партизани, з хуторів і сіл почали сходитися козаки. В березні відділ Загороднього з’єднався із загонами отаманів Гупала і Залізняка, який мав уже 25 кінних і 15 піших козаків і, як стверджував ворог, «совершил ряд кошмарных, неслыханных зверств». Серед цих «страшних злочинів» — березневий бій із міліцією біля с. Букварки, що за 30 верст на південь від Олександрівки, зупинка товарного потяга між станціями Цибулеве та Фундукліївка у квітні, зупинка поїзда на тому ж відтинку у травні. У районі Трепівки пустили під укіс товарний потяг, а його охорону знищили.
    Тоді Загородній з Гупалом і Залізняком вирушили в Товмачівський ліс — у гості до отамана Чорного Ворона. Але вдвідини не вдалися: партизани потрапили в оточення. Хоч і прорвались, але одного козака втратили. Вернулися до Чорного лісу.
    Чекісти весь час намагалися вистежити Загороднього. Ось фрагмент їхнього зведення № 2 у справі № 206 від 21 квітня 1922 року за підписом уповноваженого Івана Віхірєва: «Тройки банды Загороднего по-прежнему раз’езжают по уезду, собирают сведения, мешают вывозу продналога и охотятся за ответственными работниками. В Компаниевской волости в направлении Бобринца идет усиленная агитация и организация отрядов, где работают Ясинский, Якубенко и Савчук…»[534]
    А ось уривок зі зведення № 4 у тій же справі від 5 травня: «Тройки Загородняго распространили свое влияние на весь Елисаветградский уезд. Не проходит ни одного дня, чтобы они не остановили кого-нибудь из проезжающих. Ответственные совработники боятся ездить вглубь уезда… Наибольшую активность проявляют они во Владимирской волости и в районах Ново-Украинки и Помощная… Вообще за последнее время замечается усиленный приток из-за кордона, при чем привозят массу писем… Крестьяне Сентовской волости с Куликовских хуторов рассказывали, что к ним часто приезжают тройки, берут продукты и фураж, причем за все взятое платят. Денег у них, по их словам, много, всяких — советских, и романовских, и польских марок, и петлюровских».[535]
    У черговому зведенні Івана Віхірєва (№ 5) читаємо: «…Кисленко сказал, что Загородний в последних числах апреля вернулся из-за кордона, привез оружие и офицеров. 3.05.22. В уезде, в районе Елисаветграда, началась усиленная разведывательная работа отрядов Загородняго. По сведениям, полученным от крестьян, Загородний вернулся из-за кордона, привез с собой нескольких офицеров и несколько возов винтовок и патронов. В последнее время… группируются в отряды по 10–12 чел. кавалерии во главе с офицерами, снабженными картами и биноклями… Кавалеристы Загородняго одеты хорошо, имеют хороших лошадей, на 10 человек имеется 2 пулемета «Луис«…Необходимо принять меры к из’ятию всех ненадежных и тяготеющих к закордону путем отправки их «за границу» (через Одесское ГПУ)…
    В Компаниевке петлюровская организация, которая имеет большое влияние на всю волость, пользуется у крестьян большим доверием. Крестьяне интересуются Генуэзской конференцией… Петлюра, который лично якобы присутствует на конференции, отстаивает интересы крестьян.
    Тройки по-прежнему раз’езжают по Компаниевской волости и убивают ответственных совработников… Партийные силы здесь очень слабы… Волость эта всегда была петлюровской и теперь тем более. В ней работали Гулый-Гуленко, Ясинский, Нестеренко-«Орел»-«Сирко», и она несколько раз брала Елисаветград, так что на нее надо обратить внимание…»[536]
    14 травня 1922 року уповноважений Віхірєв доповідав, що Загородній в цей момент перебуває в районі Чутянського лісу, західніше села Чутівки. Чисельність його загону становить 50 шабель і 80 багнетів при трьох кулеметах.[537]
    У травні Загородній оперував і неподалік с. Миколаївка. Про це свідчить «Приказ № 1 Председателю сельсовета и комнезама с. Николаевка Херсонской губернии» від 12 травня 1922 року: «1. В случае, если мною или другими воинскими отрядами будет замечено, что банда Завгороднего будет скрываться в селе, то десятихатники… будут предаваться суду Военного Ревтрибунала как за явную контр-революцию. 2. Председателю сельсовета и комнезама предлагаю уничтожить банду из села в течение 2 недель… Командир кав. отряда (підпис)».[538]
    Агент-чекіст у своєму донесенні так описував отамана: «Сам Завгородний одет в темно-синюю чемарку, в кубанке с черным башлыком, на правом рукаве кусок синего сукна квадратный, наискосок этого сукна национальная ленточка, желтый полумесяц, в средине полумесяца украинский герб с буквами «УНР», вишитый сухозлоткой. Кривой на левую ногу, ходит с большим трудом, всегда ездит на хорошей гнедой лошади, левое пудлище (стремено. — Ред.) сделано короче для кривой ноги, черная окладистая борода, круглолицый, нос немного вздернутый. На вид довольно симпатичный, с постоянной улыбкой на лице, производит впечатление доброго, немного наивного человека, рост выше среднего, политически грамотен».[539]
    Сексот зазначав у доповідній записці, як у розмові з ним Загородній сказав, що «хоча його називають бандитом, він чесніше комуністів, бо діє завжди відкрито в бою. А ЧК нині роздала лісничим порошок і під карою смерті наказала їм отруїти його».[540]
    Проголошений ще 1921 року неп почав даватися взнаки: окупанти дозволили торгівлю й у людей уже відбирали не все, а лише частину. Зрозуміло, що селяни почали розживатися. Раніше, коли забирали все що хотіли, убиваючи при цьому незгідних, іншого виходу як братися до зброї не було. А нині з’явилась альтернатива. Її й обрали хлібороби, які знудьгувалися за мирною працею, та й вижити хотілося. Їхнє ставлення до партизанів погіршилося, бо через лісовиків можна було потрапити у смертельну халепу. Повстанці втрачали своїх союзників, а без їхньої допомоги боротьба не мала сенсу…
    Чи згадали селяни своїх оборонців під час розкуркулення, коли те, чим вони розжилися, було відібрано?! Чи згадали зраджених ними оборонців під час Голодомору 1932–1933 років?!.
    Але ради не було — боротьбу козаки мусили продовжувати, бо капітулювати означало вмерти або потрапити до в’язниці. Особливо ретельно лісовики нищили місцевих зрадників — комнезамівців, зокрема у селі Федвар,[541] в якому діяла досить міцна комуністична організація. Це знайшло відгук у більшовицьких агітках. Єлисаветградський повітовий виконком випустив велемовне звернення до селян, у якому намагався виступити їхнім оборонцем від «бандітов», що буцімто у селян «забирають останніх конячок, корівок і останок зерна».[542] Нема межі цинізму окупанта!
    У червні 1922 року неподалік Знам’янки півсотня Загороднього зупинила «службовий потяг» і наскочила на два «продовольчі маршрути», тобто валки з «продподатком». Тоді ж пригальмували ешелон між станціями Хирівкою і Трепівкою — для перевірки документів. Козаки обеззброїли червоноармійців, а чекістів, яким «пощастило» їхати саме в цьому потязі, розстріляли. Перевіряли документи й у мисливців на право носіння зброї. Якщо посвідку видав «гурток мисливців», то такого чоловіка відпускали з миром.
    Згодом до них приєднався Чорний Ворон зі Шполянщини на чолі кінного відділу (25 козаків). У липні спільно здійснили напад на червону залогу Федвар, відбили у запроданців своїх коней та ще й нових «прикупили». Забрали кулемет «Максим» і червоний прапор.
    А проти ночі на 9 липня 1922 року Загородній з двадцятьма козаками (12 кінних і 8 піших) ускочив у село Бовтишку. «Сильно поранивши шаблями голову комнезама і вбивши червоноармійця, який служив в загоні при повітовій ЧК тов. Качинського, банда сховалась у Нерубаївський ліс… — писав червоний ворог і робив висновок: — Відсутність у Чигиринському повіті військових частин сприяє розвитку бандитизму. Так, наприклад, банда Завгороднього, яка в червні розпорошилася, нині знову організувалась і ніким не переслідується».[543]
    У липні Загородній і Гупало, не дійшовши згоди у питаннях тактики, посварились. Денис Гупало виступав за конспіративне перебування у лісі і був проти проведення терористичних акцій, бо не бажав привертати увагу червоних частин. Він пропонував обмежитися невеликими операціями, щоб здобувати засоби для існування. Загородній дотримувався іншого погляду: попри несприятливі обставини, продовжувати нещадно нищити червоних і зривати збір «продподатку».
    Хоч до згоди не дійшли, Гупало участь в операціях брав. У ніч на 23 липня кінний загін Загороднього (60–70 осіб) під червоним прапором повагом увійшов у Капітанівку, а тоді несподівано накинувся на ворога. Під шаблями загинуло семеро червоноармійців і їхній командир. П’ятеро червоноармійців отримали поранення.
    24 липня вранці в с. Турині Загородній зчепився зі златопільською міліцією, а 26 липня з отаманом Срандою завітав у с. Матвіївку. Цей день став фатальним для п’ятьох більшовицьких наймитів. Стільки ж було поранено.
    Провівши санацію у Матвіївці, отаман гайнув до Головківки, де знищив трьох співробітників волосного виконкому, одного старшого міліціонера, двох членів «ком’ячєйкі», спалив приміщення волвиконкому разом із паперами.
    27 липня у лісі, на схід від Ямки, відділ Загороднього несподівано зустрівся з кінним загоном міліції, що діяв спільно з «лєтотрядом № 2». Партизани, відступивши до с. Хайнівка, прийняли бій, під час якого втрачено двох коней і гвинтівку, а двох козаків поранено. Забравши поранених, повстанці сховалися в Ставидлянському лісі. Та, вирвавшись із-під удару каральних загонів, Загородній наштовхнувся на заставу ударної групи «по борьбе с бандитизмом» єлисаветградських чекістів. Після короткого бою повстанці знову відступили. Але назустріч Загородньому вже висунувся 3-й ескадрон 3-го кавалерійського полку. Під’їхавши на віддаль 200 кроків, москалі кинулися в атаку. На щастя, ударна група чекістів, яка продовжувала переслідування Загороднього, не зорієнтувавшись, відкрила кулеметний вогонь по червоних кавалеристах і зупинила наступ більшовицького ескадрону, який спішився і заліг. Поки більшовики били один одного, наші сховалися у лісі.[544]
    У серпні Загородній обеззброїв «незаможників» с. Капітанівка, які отримали рушниці від місцевого осередку комуністичної партії. П’ятьох, які не погоджувалися віддати гвинтівки, застрелили.
    Коли отаман довідався, що у Федварі більшовики роздали зброю для боротьби проти «бандітов», то вже наступного дня завітав у це село. Всіх тридцятьох осіб, які взяли зброю, довелося знищити.[545]
    Мешканець с. Гутниця Іван Кузьмич Сидоренко, 1892 року народження, розповідав про свою зустріч із Загороднім: «Поїхав я на Бугайове по снопи. Наклав, аж гарба тріщить. Коли гульк — чоловік тридцять лісовиків. Кажуть: «Скидай снопи і паняй до переїзду». А на переїзді — Загородній. На коні й сердитий… «Був сю ніч на варті?»
    Варта — то такі пости виставляли красні на ніч навколо села, коли на квартирі ставали. Із нашого ж брата, мовляв, ваше село, то себе охороняйте. «Не був», — кажу. Хоча брешу. Боюся: розстріляють. «Як хвамилія? — Завгородній витяг книжечку. — Правда, не був», — ховає книжечку. Радію: не донесли ще йому».[546]
    16 серпня 1922 року о 7 годині ранку об’єднаний загін Загороднього і Голика-Залізняка (20 кінних і 45 піших), маючи три кулемети, налетів на 2-й взвод 2-го ескадрону 25-го кавалерійського полку, а другою групою у складі 30 вершників заскочив на станцію Хирівка. Спровадивши з цього світу трьох більшовиків, а трьох поранивши та захопивши кулемет «Люїс», партизани заховалися у Чорному лісі.
    О першій годині ночі 17 серпня Загородній заскочив у Дмитрівку, що за 8 верст від станції Знам’янка, але був відбитий загоном 75-го полку… Повстанці втратили одну тачанку, двох коней, друкарську машинку, три диски кулемета «Шоша» з набоями, гвинтівку, дві шаблі і червоний прапор із написом «Пятый Всеукраинский съезд Советов робитничо-селянских и червоно-казачьих депутатов».
    Тоді отаман розділив загони на трійки і п’ятірки, які терористичними актами буквально наводили жах на совєтських активістів. «Трійки Загороднього, — зазначали чекісти, — поширили свій вплив на весь Єлисаветградський повіт. Не минає і дня, щоб вони не зупинили кого-небудь із подорожніх. Відповідальні працівники бояться їздити в глиб повіту. Найбільшу активність вони виявляють у Володимирській волості і в районах Ново-Українки і Помічної».[547]
    Влітку 1922 року москалі провели операцію, скеровану на остаточне знищення українського опору. Задум полягав у тому, щоб очолити партизанів лісостепової зони України, «дисциплінувати» і об’єднати козаків, взяти на облік всі загони, а згодом і кожного козака. По ходу роботи знищувати «для застрашування інших» анархічний елемент, який не хотів підлягати, а також кращих — тих, хто не піддався на московський гачок. Головну роль у чекістській операції мали відіграти т. зв. командир т. зв. військ Чорноморської групи «генерального штабу полковник Гамалія», справжнє ім’я — Петро Трохименко, та «начальник штабу сотник Завірюха» (Терещенко).
    Трохименко (інколи Трофименко) і Терещенко-Завірюха — колишні петлюрівці. Трохименко — нібито член Центральної Ради, за часів якої був комендантом Єлисаветграда. Не дивно, що партизани сприйняли Трохименка за свого, адже знали його як учасника Визвольних змагань. Хто ж міг знати, що з квітня 1921 року Петро став «сєкрєтним сотрудніком» ЧК?!
    Гортаючи сторінки справи холодноярських отаманів, наштовхнувся на накази «Гамалії» та «Завірюхи». Написані вони надзвичайно добре: патріотично, динамічно, запально. Ці накази, безперечно, дисциплінували лісове воїнство, піднімали дух у козацтва, яке, відчувши тверду руку, що «готує всеукраїнське повстання», побачило позитивну перспективу. Якщо досі козаки «без надії сподівались», то тепер з’явилася «реальна» надія.
    Трагічний парадокс: чекісти підбадьорюють повстанців на подальшу боротьбу… Але ж чудова патріотична риторика чекістів скерована була на остаточний розгром гайдамаччини ХХ століття. Найсвятіші слова про обов’язок перед Батьківщиною було використано проти неї та останніх її героїчних синів. Ось уривки деяких наказів, підписаних Гамалією та Завірюхою: «Наказ № (число нерозбірливе) Військам Чорноморської групи. По Наказу Командуючого групи отаману Завгороднему підчинити всіх окремих ватажків та козаків, котрі оперують самочинно. У випадку непідлеглості обеззброїть і за невиконання Наказу суворо карать вплоть до розстрілу. Нач. штаба групи Сотник Заверюха».[548]
    13 липня 1922 року «Командующій Черноморскою Повстанческою группою генерального штаба полковник Гамалія» наказував Загородньому негайно зібрати під своє керівництво всі загони, що оперують у Чигиринському повіті, а після того як вони зберуться у визначеному місці, негайно прислати у «штаб групи» зв’язок.[549]
    У «Наказі № 4 Військам Черноморської повстанчеської группи» говорилося: «Не дивлячись на накази закордонного центру, а також відозви місцевого кирування повстанців, на всім терені України продовжує панувати розгардіяш і отаманське безладдя. Всі розуміють, що, ідучи цим шляхом 5 років, ми погубили справу. Всі погоджуються, що далі так неможливо працювати. Але продовжують по старому. Вчинки «окремих» отаманів привели до того, що місцеве населення стало повставати проти них. Зрозумійте, хто Ви? Пам’ятайте, під яким гаслом ведете боротьбу. Пам’ятайте, що від Ваших «окремих» вчинків гине загальна справа. Всі, хто піде проти інтересів краю, а також отамани, для котрих власна безпечність дорожче за справу, будуть мною нищитись через терористичні відділи. Це тяжкий крок, але гуманність нас довела до гибілі».[550]
    У наказі № 6 вже окреслюється головна мета чекістів: «Дати відповіді де яка організація, хто стоїть в голові».[551] А в наказі № 7 від 28 серпня 1922 року Гамалія-Трохименко робить наступний крок: «Панове отамани, старшини і козаки, прийшов час, коли потрібно підрахувати всі наші сили. Кожен боєць повинен бути взятий на учет… Пам’ятайте, що в цей мент не з нами той, хто проти нас».[552] Під приводом наведення дисципліни Гамалія намагався з’ясувати стан організації, прізвища керівників і козаків.
    Цим же наказом Загороднього призначено (яка насмішка долі!) командиром неіснуючої 1-ї Холодноярської кінної дивізії, а отамана Залізняка — командиром неіснуючого 1-го дивізіону бронепотяга Чорноморської повстанської групи, «а тим часом формувати 1-й кінний полк кінної дивізії». Було б смішно, якби не гірко: ворог вже почав призначати керівників партизанських загонів!
    Інші отамани теж отримали формальні призначення: отаманом 2-го полку став Чорний Ворон «з-під Лебедина», 3-го полку — Денис Гупало, 4-го полку — отаман Вороний. «Назву полків придумать, — зазначали провокатори, — і сповістить в штаб группи».[553]
    14 серпня 1922 року відбулася чергова зустріч із сотником-чекістом Завірюхою, який представив документи на начальника штабу т. зв. Чорноморської повстанчої групи. «Зв’язок зі штабом групи нас обрадував, — згадував Загородній, — оскільки це давало нам можливість об’єднати наші зусилля і отримати інформацію про стан справ у повстанчому світі».[554]
    «На початку вересня 1922 р., — говорив на допиті 14 жовтня 1922 року Загородній, — я попрохав дозволу (ось так! — Ред.) у Гамалії зупинити потяг, оскільки козаки були роздягнуті та роззуті. Гамалія дозволив, і ми зупинили пасажирський потяг Ростов — Київ між ст. Фундукліївкою і Цибулевим. Всього в акції взяло участь близько 45 козаків, з них 15 кавалеристів… Під час зупинки потягу ми забирали лише обмундирування і зброю, по цивільним вагонам не ходили… Наприкінці вересня в Чорний ліс приїхав Завірюха. Завірюха сказав, що буде Вища Отаманська Рада, яка й вирішить питання про загальне повстання».[555]
    «З’їзд отаманів», на якому чекісти планували арештувати керівників підпілля, з невідомих причин все відкладався, і «полковник генерального штабу Гамалія» підбадьорював Загороднього (щоб той не розчарувався від довгого чекання). 11 вересня 1922 року Гамалія писав: «Пане отамане… Бодріться, держіться сміливіше, хай хлопці не падають духом. Я все, що треба, зробив і зроблю… Мій привіт всім отаманам і козакам». Справді, Гамалія зробив «все, що треба». Спершу він обіцяв провести всеукраїнський з’їзд отаманів, який буцімто мав вирішити питання про всеукраїнське повстання, але, видно, не все клеїлось у чекістів, тому було вирішено провести «груповий з’їзд».
    У наказі № 10 нарешті було зазначено дату і місце проведення цього «з’їзду» — 29 вересня 1922 року у Звенигородці. Згідно з наказом мусили прибути командири дивізій, полків і керівники підпільних організацій. Планувалося в один день обезголовити повстанців Холодного Яру, Єлисаветградщини та півдня України.
    Щоб заінтригувати отаманів, у наказі № 10 повідомлялося, що «на з’їзді будуть присутні ген. Гулий і нач. штабу Тютюнника полк. Ступніцький».[556] Андрія Гулого-Гуленка на той час уже було заарештовано.
    І ось надійшов той нещасливий день. Пастка була готова.
    Завірюха запропонував їхати на з’їзд потягом, але Денис Гупало резонно зауважив, що Загороднього і Залізняка місцеві знають в обличчя. Тоді вирішили їхати кіньми — під виглядом червоноармійського загону. До Звенигородки вирушили Гупало, Загородній, Мефодій Голик-Залізняк, Тиміш Компанієць, Василь Ткаченко і Олексій Добровольський. Їх супроводжував запроданець Завірюха.
    Про цей день — останній перебування на волі — пізніше розповідав Ларіон Загородній: «Завірюха нас підганяв, говорячи, що якщо ми запізнимося, то не побачимо Гулого, який на нас чекає. По дорозі на з’їзд, під Журавкою, нас почали переслідувати котовці і гнали до Товмачівського лісу, де вони відстали. Вночі ми доїхали до залізничної будки — зв’язку Завірюхи. В будці йому сказали, що треба їхати згідно з розпорядженням Гулого до Звенигородки. Ми під’їхали до хутора Звенигородки. Завірюха з’їздив до міста. Ми очікували на хуторі. Повернувся він з Гамалією, який привіз записку від Гулого: «Пане Загородній, або праця, або (неясно. — Ред.) життя. Гулий-Гуленко». Виконуючи його наказ, я в’їхав серед дня до міста, дали коням вівса, а самі сіли обідати. Під час обіду Гамалій дав мені 8 карт нашого району і прочитав наказ. Після обіду нас викликали до Гулого. Поїхали втрьох: Гамалій, Залізняк і я. Там нас і арештували».[557]
    На з’їзд не прибули зі Звенигородщини Чорний Ворон і Ґонта (Іван Лютий-Лютенко), Вороний із Полтавщини, Лютий із Криворіжжя та деякі інші партизани.
    До слова сказати, Денис Гупало відчував небезпеку, попереджав Ларіона, що «Завірюха хоче нас всіх здати», та й інші козаки закликали Загороднього не їхати на той «з’їзд», але фатальна помилка досвідченого отамана затягнула у пастку і його самого, і його побратимів — Голика-Залізняка, Дениса Гупала, Тимофія Компанійця, Василя Ткаченка і Олексія Добровольського.
    Під час арешту в отамана вилучили револьвер системи «Кольт» № 70217, австрійський карабін № 7181 з патронами, срібний годинник призовий зі срібним ланцюжком, золоту обручку, польову сумку з документами, картами та паперами, серед яких було кілька фальшивих посвідчень і мандатів, наприклад посвідчення на ім’я Юхима Гордієнка такого змісту: «Удостоверение дано сие тов. Гордиенко Ефиму Митрофановичу в том, что он действительно является Завволвоенотделом Телепинской волости и что ему по роду службы разрешается ношение и хранение холодного и огнестрельного оружия… Всем военным и гражданским учреждениям просьба оказывать содействие при исполнении служебных обязанностей».
    Мав Загородній і мандат на ім’я того ж таки Гордієнка про те, що той є «уповноваженим з проведення продподаткової політики у волості». Було й посвідчення на те ж ім’я, в якому зазначено, що Гордієнку надається право безкоштовного користування селянськими підводами «в счет Трудгужналога». Були й інші посвідки, наприклад на ім’я Нечипоренка.
    Арештованих отаманів відправили до Києва — у Лук’янівську в’язницю. А Завірюха продовжував діяти. Ось уривок із доповіді командира Кам’янського взводу ЧОН про повстанський рух у Чигиринському повіті за 1922 рік: «23 октября появилась новая банда товарища Завирюхи, которая ночевала в с. Бирки, пятнадцать верст от ст. Каменки. 24 (октября) банда находилась с утра на станции Фундуклеевка, куда выезжал Каменский ЧОН с частями кавполка незаможных на бронепоезде, прибывшем со станции Бобринская, причем выяснено, что бандой было разоружено несколько красноармейцев. Убитых нет. В конце концов, под строжайшим секретом удалось выяснить, что банда Завирюхи есть банда фиктивная, состоящая из красных и действует под видом банды для окончательного вылавливания рассеявшихся одиночных бандитов, оставшихся от банды Завгороднего и других банд. Переданные сведения строго секретные и огласке не подлежат. Работа в области бандитизма идет удачно. Сведения взяты от начуездучастка тов. Лихачева под строгим секретом лично. Комзвод Каменского ОН (підпис)».[558]
    4 січня 1923 року під час останнього допиту Ларіон звернувся до «уповноваженого КРО» Кубинського з пропозицією виявити загін Нагірного та розкрити Єлисаветградську підпільну організацію. Але, щоб це зробити, говорив отаман, треба, аби його, Загороднього, випустили з в’язниці, дали загін — хоча би 6–7 чоловік на конях (до складу якого, напевно, мали входити Залізняк, Гупало та інші заарештовані) та можливість поїхати до Кам’янки, а звідти до кравця, який проживає неподалік с. Красноліски. Наміри Загороднього обдурити ЧК були наївні.
    16 січня 1923 року слідство у справі холодноярських отаманів було закінчене. Ось уривок висновку окупантів: «1923 года января 16 дня я, уполномоченный III отд. Управления Полномочного Представителя ГПУ на Правобережье Украины Курский Владимир, рассмотрев дело № 446/7971 гр. Завгороднего Иллариона Захаровича, 25 лет, происходящего из крестьян с. Кошарки Златопольской волости Чигиринского уезда Кременчугской губернии, беспартийного, быв. прапорщика, под судом и следствием не состоял, выяснил:
    1. Ат. Завгородний с начала 1919 г. начинает вести партизанско-бандитскую работу… Действия Завгороднего не самостоятельны, он работает по указаниям и инструкциям закордонного петлюровского штаба… Наиболее яркими моментами бандитской деятельности Ат. Завгороднего можно считать следующие: бои с Красными войсками под с.с. Тылиткой, Хайковкой, Пастырским, аналогичные бои под с.с. Бовтышка и Разумовка в марте 21 г., налет и разграбление с. Матвеевка, захват 35 лошадей, бой с красными войсками под Лебединским монастырем в марте 1921 г., непрерывные бои с красными частями в апреле 22 г., остановка и ограбление поезда между ст. Цыбулево и Фундуклеевкой, сопровождавшиеся зверскими убийствами, — в апреле 22 г., аналогичный налет и разграбление поезда на тех же станциях — в мае 22 г., остановка и ограбление поезда на ст. Хировка — в июне 22 г., налет на с. Федварь, грабежи и убийства в этом селе — в июле 22 г., остановка и разграбление поезда на ст. Фундуклеевка в августе 22 г., целый ряд зверских убийств, расстрелов, грабежей и поджегов — вот вкратце «революционная» деятельность атамана Завгороднего…»[559]
    18 січня 1923 року Загородньому висунули офіційне обвинувачення в бандитизмі, організації та участі у збройному виступі проти «советской власти» (ст. ст. 58, 64, 65, ст. 75, ч. 1 і ст. 76, ч. 1).
    2 лютого 1923 року Надзвичайна сесія Київського губернського трибуналу постановила розстріляти Ларіона Загороднього та його товаришів: отаманів Мефодія Голика-Залізняка та Дениса Гупала, полковника Костянтина Здобудь-Волю, сотника Юрія Дроботківського, козаків Олексія Добровольського, Тимофія Компанійця, Івана Ляшенка, Василя Ткаченка, члена Холодноярського повстанського комітету Григорія Яковенка. А талановитому інженеру Леонідові Мушкету дали 10 років ув’язнення.
    9 лютого 1923 року о 8 год. 30 хв. в камері № 1 Лук’янівської в’язниці Києва, де утримувалися засуджені до розстрілу холодноярці, під час роздачі вранішнього окропу арештанти заволоділи револьвером охоронця і, проникнувши з камери до коридору, а звідти до канцелярії тюрми, захопили 14 рушниць і набої до них. «Та начальник варти, поки вдушили його, встиг ще вистрелити. Варта на подвір’ї повернула кулемет на вихідні двері й, тільки вони до виходу, — відкрила вогонь по дверях. Вискочила з другого будинку вартова сотня, оточила тюрпод. На двері навели ще один кулемет. Вернулися вони назад на поверх. Забарикадували сходи, самі з рушницями до вікон.
    Як вони уявляли собі ту втечу — важко зрозуміти! Посеред міста у білий день, вартова сотня, касарні близько, чекісти, міліція… А от ризикнули — не мали, правда, що й губити. Наспіло ще військо, оточують тюрпод, а вони з вікон кладуть одного по одному. Стріляють рідко, щоб кожен набій даремно не пішов. Ті по вікнах вогонь відкрили з рушниць і з кулеметів. І в наші камери кулі летять. Полягали ми на підлогу, слухаємо, що діється.
    Відмикають всі камери: «Виходь, хто хоче, — тюрпод підпалюєм!»
    Підпалили сінники з тапчанами у своїх камерах. Почали підлога й вікна горіти. В тюрподі дим — дихнути не можна. Мабуть, думали, що у диму і замішанні вдасться декому прорватися до міста. Тим часом приїхали на авто пожежники і загасили вогонь.
    Бій продовжувався. Ті, що мали рушниці, стріляли; хто не мав — посідали в коридорі й розмовляли собі, наче не їх смерть дожидала.
    Майже чотири години серед Києва точився бій…»[560]
    Коли безвихідь стало очевидною, отамани стали прощатися
    — Загородній! — звернувся до товариша Чорнота. — У тебе револьвер?.. Ставай проти мене, я собі теж у револьвері залишив.
    «Поцілувавшись, стали посеред коридору парами, один проти одного. Похмурий проти Загороднього, біля них — інші отамани Холодного Яру, за ними козаки-холодноярці та інші повстанці. Кожний тримав однією рукою свою рушницю, іншою — направляв цівку товаришевої рушниці собі в серце.
    — Ну, готово? — радів чогось похмурий. — Увага! Живе Україна! Один! Два! Три!
    Шістнадцять тіл впало на підлогу».[561]
    Загалом під час повстання у Лук’янівській в’язниці загинуло 38 чоловік. Згадаємо їхні імена: Добелас-Панок Едуард Юрійович, Пичкулич Петро Петрович, Жуковський Семен Іванович, Пашков Павло Іванович, Заєць Іван Никифорович, Гуменюк Йосип Павлович, Ранцев Григорій Маркович, Левицький Іван Іванович, Захаров Сергій Сергійович, Левицький Федір Іванович, Татищев Сергій Павлович, Мельник Іван Васильович, Данилевич Семен Захарович, Листопад Ілля Трохимович, Красниченко Григорій Харитонович, Ножин Михайло Андрійович, Петренко Дмитро Йосипович, Пєвнєв (Півнів?) Григорій Харитонович, Якубовський Михайлович Іванович, Петриківський Микола Адамович, Погуляшенко Петро Ілліч, Калитюк-Гейша Григорій Костянтинович, Загородній Ларіон Захарович, Голик-Залізняк Мефодій Фокович, Компанієць Тимофій Архипович, Добровольський Олексій Трохимович, Здобудь-Воля Костянтин Якович, Цап Василь Дмитрович, Опока Микола Іванович, Турок Михайло Степанович, Гайовий-Грисюк Іван, Дроботковський Юрій Володимирович, Ляшенко Іван Якович, Черкас Корній Тимофійович, Куниця Михайло Антонович, Гупало Денис Мусійович, Олійник Григорій, Куценко…[562]
    Невимовні страждання лицарів України на цьому не завершились: Батьківщина, за яку вони поклали свої буйні голови, вперто не визнає своїх героїчних синів. Переконливим свідченням цього є «Висновок в архівній кримінальній справі № 1136» начальника відділу прокуратури Київської області І. Ф. Ленчевського від 22 вересня 1994 року. Ленчевський дійшов висновку, що українські повстанці «злочинно діяли проти Робітничо-Селянської Держави в інтересах поновлення влади буржуазії на Україні», а «кваліфікація злочинних діянь… дана вірно, засудження їх являється обґрунтованим». Відтак Ленчевський постановив, що борці за волю України реабілітації не підлягають.
    Великорозумний висновок старшого радника юстиції Ленчевського затвердив 4 жовтня 1994 р. заступник прокурора Київської області, державний радник юстиції 2-го класу В. С. Калюжний. Ось така — мізерна! — ціна «самостійній, суверенній і ні від кого не залежній» Українській державі! Держава устами яничарів ленчевських та калюжних говорить: «Не відстоюйте мене. Не захищайте. Бо це бандитизм».
    Виходить, що захисники Вітчизни таки «не воїни», а «разбойники, воры. Пятно в нашей истории»? Ні! — відповідає Тарас Шевченко. «Брешеш, людоморе! За святую правду-волю розбойник не стане».
    І все ж, доки душі українських отаманів перебуватимуть під арештом?..
    Місце поховання холодноярців досі не виявлено. Та ніхто його і не шукає. Ніби і не за Україну віддали свої молоді життя Ларіон Загородній та його товариші…
    
   
   
    
     21. Тиміш Компанієць, ад'ютант отамана Загороднього
    
    
    Тимофій Архипович Компанієць народився 10 червня (липня?) 1897 року в хліборобській родині у с. Єлисаветградка Єлисаветградської волості Єлисаветградського повіту Херсонської губернії. Напевно, саме тут закінчив однокласну земську школу.
    Фотографія Тимофія не збереглася, але знаємо, що він був високого зросту блондин. До війська його взяли 1915 року. Служив у 34-й артилерійській бригаді. Дослужився, як тоді казали, до «фервекера» (фельдфебеля). Воював на Румунському фронті до 1918 року, а тоді, демобілізувавшись, помандрував додому. Але через розбурхану війною і революцією Україну не так легко було добратися рідної оселі.[563]
    На Поділлі Тиміш потрапив у загін Якова Шепеля. Повоювавши трохи на Літинщині, попрошкував далі на схід. І таки дістався рідного порога. Але совєтська влада була і тут. Тож довелося знову братися за зброю.
    Воював у Чорноліському полку Пилипа Хмари, побував у загонах Дениса Гупала і Ларіона Загороднього. Взяв участь у Знам’янському повстанні, яке почалося 1 вересня 1920 року. 21 вересня повернувся додому провідати рідних та одягнутися. Потім подався до Хмари. У Чорноліському полку пробув місяць. Тут йому не сподобалося, і він перейшов до Кібця-Бондаренка, який формував загін у районі Хирівки і Веселого Кута. Спочатку їх було 35 чоловік, але після успішного нальоту на ескадрон 15-го кавалерійського полку, що стояв у селі Знам’янка, партизанський загін збільшився, зокрема і за рахунок червоноармійців, які приєдналися до Кібця. Того дня козаки захопили 75 коней і 85 сідел. Наступного дня Кібець уже мав під своєю командою 120 вершників. З такою силою спокійно заїхав у Красноліску та забрав 150 пудів «продразвйорстки».[564]
    Побував Тиміш і в 1-й Олександрійській дивізії Костя Блакитного (в полку Штиля, в команді розвідників). Разом зі степовиками біля Користівки зупинив три ешелони, на одному з яких знайшли автомобілі, мотоциклетки й велосипеди, на другому — сіль і нафта, третій виявився пасажирським. Брав він участь і у нальоті на П’ятихатку, а біля с. Петрове зійшовся у січі з червоними. Тоді вдалося відбити дві гірські гармати (одна з них мортира) і 400 снарядів. Червоні відступили на Кривий Ріг.
    Біля Компаніївки Єлисаветградського повіту Тиміш взяв участь у бою з курсантами. Хоч і розбили курсантів, та в полі полягло і кілька козаків…
    Коли повстання пішло на спад і отамани вирішили пробиватися до західного кордону, з ними подався шукати щастя і Тиміш. Але грудневий рейд завершився невдачею. Доїхали лише до річки Синюхи. Район був перенасичений червоними військами, тож мусили вертатися назад.[565]
    Чи в поході, чи пізніше Компанієць захворів на тяжку форму пневмонії. Два з половиною місяці лікувався в Чутянському лісництві. Ставши на ноги, подався шукати товаришів. Зустрів Дениса Гупала. Одразу домовився разом роздобути коней. Невдовзі червона кулеметна команда, що охороняла станцію Знам'янка, вже шукала своїх коней…
    У травні 1921 року Тиміш у складі загону Миколи Івановича Бондарука вирушив у Черкаський повіт. Ось розповідь Компанійця про той невдалий рейд: «Разом із загоном Миколи Бондарука заїхали в Черкаський ліс. Нас почав переслідувати кавалерійський полк. Перший бій був під лісом. Атаку червоних відбили. Поїхали лісом до Вовчої гаті, щоб заховатися в надійне місце. Почали швидко переходити місце, де було невигідно приймати бій. Але не встигли — в наші ряди врізався кавполк, зарубав трьох поранених козаків, кулеметчика та трьох коней у тачанці. Ми відступили і нарешті дійшли місця, де можна було приймати бій.
    Через якийсь час ми перейшли в контратаку і вбили командира ескадрону. Червоноармійці розгубились, зіскочили з коней та кинулись в болото. Нам лишили 8 коней. Інші — на конях — кинулись врозтіч. Але на поміч їм підійшла піхота. Ми відступили вглиб лісу, залишивши їм дві тачанки. Загубили й командира Хмару, про якого не можу сказати, вбитий він чи ні, я бачив лише, що кінь під ним вбитий, а Хмара зіскочив і побіг в болото.
    Врешті вибралися з лісу, заїхали в с. Дубівку, де дістали провіант для себе і коней. Повернулись до лісу. Переночували. Попасли коней. Пішли поїти їх до лісного колодязя. Тут на нас знову наскочили червоні. Але дякуючи кулеметнику, який був напоготові, відразу було зрізано кілька атакуючих. Інші втікли. Не бажаючи потрапити в оточення, ми розділилися на дві групи і розійшлися. Сутички продовжувались до вечора.
    Як стемніло, розбились ще на менші групи і вирушили різними дорогами на Холодний Яр. Але, оскільки у багатьох козаків коні були страшенно потомлені, їх прийшлося залишити. Козаки вже пішки добиралися до Холодного Яру, а хтось — й до Чорного лісу.
    15 чоловік на чолі з Бондаруком поїхали в Холодний Яр через с. Стефанівку, я — з ними. Вбрід перейшли Тясмин. Здолавши річку, зупинились у маленькому ліску погодувати тих коней, що лишилися. Не встигли як слід погодувати — побачили, що оточені червоною піхотою. Скочили на коней. Пробитися пощастило без втрат.
    Дійшли до Графського лісу, де на нас знову почали наступати. Але ми зайняли вигідні позиції і рушничним та кулеметним вогнем відбили цей наступ.
    Дочекавшись вечора, благополучно дійшли до Холодного Яру. Відпочивали два дні. Потім поїхали в Чуту, де зустрілися зі своєю піхотою під командуванням (Максима) Терещенка. Тут відбулася сварка між Терещенком, який був начальником штабу, і Миколою Бондаруком. Бондарук вбив Терещенка. Бачачи таке, я з деякими іншими козаками залишили Бондарука».[566]
    Разом з братами Гупала та ще кількома козаками Тиміш приєднався до отамана Назара Стодолі. Охороняв й отамана Загороднього, який майже все літо 1921 року лікувався у Чуті і Чорному лісі після тяжкого поранення в ногу.
    Коли стало відомо, що червоні спалили хату Дениса, вирішили зробити засідку на загін «бе-бе» («па барьбє с бандітізмом»), який це скоїв. Але засідка не вдалася, партизанів завчасно виявили. Довелося тікати. В тому бою (5 жовтня 1921 р.) Компанійця було поранено. Лікувався в землянці аж до 10 квітня наступного року.
    З 1922-го під впливом жорстокого терору з боку окупантів селяни почали змінювати своє ставлення до партизанів на негативне.[567] Кожен хотів жити, а за зв'язки з лісовиками москалі могли вбити.
    Щоб зайвий раз не наражати людей на репресії, лісовики намагалися в села по харчі не заїжджати. Нападали на економії, де брали все що потрібно. Так пограбували економію Саблинського цукрового заводу, де колись перебував штаб отамана Андрія Гулого-Гуленка.[568] Зупиняли поїзди, роздягали військових, а самі вдягалися. Зокрема, так вчинили між станціями Цибулеве та Фундукліївка.[569]
    Якось зробили наліт на Чорноліське лісництво, де Тиміш убив китайця, у якого забрав коня з сідлом. Й інші козаки роздобули у лісництві чотириногих друзів. Потім здійснили наліт на с. Дмитрівку, де в той час стояв штаб 25-го червоного кавалерійського полку. Москалі відбилися, довелося хлопцям тікати. Але вже невдовзі вони реабілітувалися, побивши красносільську міліцію…
    Полонили Тимоша у Звенигородці разом з отаманом Загороднім 29 вересня 1922 року. При арешті чекісти вилучили у Компанійця браунінг № 10165, револьвер «Наган» № 100260, гранату «лимонку», російський карабін, кавалерійську шашку, годинник «Сута» та гаманці.[570]
    На допитах Тиміш чи внаслідок наївності, чи внаслідок фізичного впливу виказав такі прізвища козаків загону Дениса Гупала: Кирило Грищенко з Єлисаветградки, Мартин Дорошко з с. Миколаївка, Іван Гупало, Степан Гупало, Іван Гречаний, Федір Момса з Єлисаветградки, Юхим Щербина із Шамівки, Овдій Трихманенко з Цибулевого, Василь Шерепа і Федір Шерепа з Орлової Балки, Гриць Довженко, Іван Голуб, Никифор Голий, Іван Сіроклин (Сірокінь?), — а також завгоспа Чорноліського полку Миколу Шуліку. Оскільки настала осінь 1922 року і багатьох повстанців уже не було в живих, то, можливо, Компанієць назвав прізвища вбитих товаришів…
    2 лютого 1923 року Надзвичайна сесія Київського губернського трибуналу постановила розстріляти Тимоша Компанійця разом із його товаришами.
    9 лютого він востаннє піднявся на боротьбу з катами. Під час повстання у Лук’янівській в’язниці Тиміш і загинув. У списку загиблих його прізвище значиться під № 25.[571]
    Так закінчив своє життя безпартійний козак Тиміш з повстанського села Єлисаветградки, яке багатьох своїх синів і дочок поклало на вівтар Вітчизни.
    
   
   
    
     22. Мефодій Голик-Залізняк, «залізничник» із Нерубай-лісу
    
    
    Мефодій Голик народився у квітні 1897 року в с. Єлисаветградці Єлисаветградського повіту Херсонської губернії в родині колишнього кріпака Фоки Дементійовича Голика (1865 р. н.) із с. Михайлівка, що неподалік залізничної станції Цибулеве (тепер у межах села). Фока Голик все життя працював на залізниці. З кінця 1890-х років до 1921-го був бригадиром колії на роз’їзді Соснівка, що за 12 верст на південний схід від станції Фундукліївка.[572]
    Дружина Фоки Мотря Данилівна (орієнтовно 1867 р. н.) була козачкою. Народила вона йому дев’ятеро синів (Петра, Мефодія, Григора, Івана, Григорія, Василя, Павла, Костянтина, Олексія) та дві дочки (Олександру і Зіну).[573]
    Закінчивши однокласне училище в с. Соснівка Цвітнянської волості Чигиринського повіту, Мефодій ще дитиною (7–8 років) пішов працювати на залізницю. Тут, під гуркіт і свист паротягів, підростав. У грудні 1918 року, під час антигетьманського повстання, його як залізничника мобілізували до Армії УНР. Напевно, пішов до війська охоче, адже в час гетьманату (3 червня 1918 року) його брата Григора розстріляли німці. Братові інкримінували незаконне зберігання зброї (шість рушниць).[574] Отож настав час поквитатися.
    Від 15 грудня Мефодій служив уже в Києві — козаком 1-го запасного полку 9-ї Залізничної дивізії. Збереглася посвідка, виписана курінним 2-го куреня 1-го імені Макаренка полку залізничників (від 28 травня 1919 р., № 199) про те, що М. Голик є бунчужним 4-ї сотні 2-го куреня. Є також пізніша посвідка про те, що Мехтод Голик служить хорунжим 4-ї сотні 2-го куреня 1-го імені Макаренка полку.
    Інший документ стверджує, що у вересні 1919 року Голик лікувався від поворотного тифу у Проскурівському пошесному шпиталі Українського товариства Червоного Хреста. 15 жовтня його зі шпиталю виписано і звільнено від військової служби через хворобу. Але додому козак Армії УНР йти не міг, бо там панували денікінці. Тож він і далі відступав з українською армією, аж поки не опинився у «трикутнику смерті»… Зачувши звістку про формування нової армії під проводом Михайла Омеляновича-Павленка, яка мала прорвати денікінський фронт і йти на з’єднання з повстанцями, Мефодій зголосився до її лав. Був у Київській дивізії Юрка Тютюнника. Під час рейду по денікінських тилах його накрила нова хвиля поворотного тифу. Сталося це в Умані. Довелося Мефодію залишити армію, яка помандрувала далі. Лікувався він до 10 січня 1920 року, а потім, знесилений, поплентався додому. Тут потрапив під переслідування більшовицьких отаманів Коцура, Шостака і «Богдана-анархіста».[575]
    «Під час обшуку, — згадував Мефодій Голик, — (у мене) знайшли Політичні Українські книжки. З того часу почали переслідувати мене як українця. Я втік до лісу і почав придивлятися, як… притісняли селянство. Не давали ніякого їм права. В яку установу не підеш, — не побачиш Українця, одні Великороси та Євреї. Українцям не дозволялося слова сказати. А якщо скажеш (далі неясно. — Ред.). Цими словами страшно настроювали селян проти Соввласті, другий який оратор приїде в село, — як не Єврей, то Великорос… Українців притісняли. Переховуючись у Лісі і дивлячись на таке тяжке селянське положення… я почав формувати загін і зв’язався з іншими загонами, які вже були на той час зформовані, наприклад, Хмари, Штуля,[576] Холодним Яром та іншими і почали… операції під Прапором Жовто-Блакитним Української Народної Республіки».[577]
    Отож Мефодій Голик продовжив свій Зимовий похід — уже як отаман Залізняк. Тернистий повстанський шлях розпочався у лютому 1920 р. у Нерубай-лісі в загоні чорноліського отамана Пилипа Хмари. Залізняк отримав від отамана завдання творити сільські та волосні повстанські комітети і загони. Це й робив, зокрема сформував гурт із десяти козаків, який незабаром з’єднався із загоном Хмари.
    Воював Голик на Єлисаветградщині. Вже на кінець березня його відділ нараховував 700 піших козаків. Тримав зв’язок із Холодним Яром. Оперував у районі Чорного лісу, лісу Чути, Мотронинської дачі, лісу Нерубай, у Холодному Яру, неподалік Кам’янки. Потім його загін влився до складу 1-го Чорноліського гайдамацького полку Пилипа Хмари, а Мефодій, залізничник за фахом, очолив полкову технічну сотню. Про це збереглася посвідка: «Уповноваження. Пред’явник цього старшина тихнічної сотні 1 Чорноліського повстанського Гайдамацького полку Нихтод Залізняк відправляється з козаками в села: Скаржинку (тепер Скаржинівка. — Ред.), Дев’ятку (частина Нижчих Верещак. — Ред.) та Соснівку для відібрання зброї і доставки в штаб полку, що підписом і прикладом полкової печатки посвідчується. 25 серпня 1920 р., № 27. Отаман полку (підпис), Начальник штабу (підпис), Осавул (підпис)». Печатка з тризубом.[578]
    У вересні 1920 року, під час Знам’янського повстання, Залізняк організував загін до трьох тисяч осіб переважно з селян Єлисаветградки. Разом з отаманом Хмарою та полковниками Яковом Горбенком і Соловієм Голик-Залізняк на короткий час захопив Знам’янку. Після того як повстанці відійшли під тиском червоних, Мефодій Голик-Залізняк отаборився в Єлисаветградці (Єградківці). Тут він і прийняв бій. «Біля Казанської церкви, на краю села, звідки чекали наступу, спорудили оборонну лінію з ровів, бліндажів, барикад. На вулицях і дорогах було накидано борін, саней і всякого завалу, — згадував підхорунжий Чорноліського полку Михайло Дорошенко. — На головному відтинку командував Сидір Назаренко з помічником Момсою».[579]
    На світанку ворожі війська з криками «ура!» увірвалися в село. А на вулицях перевернуті борони з гострими зубами! Кіннота зразу ж зупинилась, «виникло замішання, покалічені коні бокували, збивали інших і створили з самих себе і інших трагічну барикаду. В цей час із засідки повстанці били рушничним та кулеметним вогнем. Вибухали гранати і ще більше творили паніку у ворожих лавах… Ворог із великими втратами відступив…»[580]
    За кілька днів москалі знову підійшли до Єлисаветградки. Почали обстрілювати її з гармат, а потім пустили піхоту. Щоб врятувати село, повстанці змушені були відступили у ліс Круглик та у село Цибулеве. Червоні зайняли Єлисаветградку і одразу почали кривавий бенкет. «Катували винних і невинних. Били вікна, виломлювали двері в хатах, грабували все, що було вартісніше, і врешті підпалили село…» Найбільше лютував начальник військкомату Купченко. «Він кожного, кого бачив, стріляв на місці. Так «робітничо-селянська» влада московських варварів закріплювалась і розправлялась з непокірними українцями…»[581]
    Та підходила вже Степова дивізія Костя Блакитного і більшовики змушені були розступитися. Полк Залізняка влився до неї. Співпрацював Голик і з отаманами Яковом Мамаєм-Щирицею, Івановим, Лютим, Миколою Бондаруком, Іваном Савченком-Нагірним, Василем Квашею та Чорним Вороном (Білоусом).
    Після того як Степова дивізія відійшла з Холодного Яру на південь, Залізняк залишився у рідній місцевості — командував пішою сотнею Чорноліського полку. Потім знову діяв самостійно: в Холодному Яру, в лісі Нерубай, Чутянському та Чорному лісах. На якийсь час об’єднався із загоном Миколи Кібця-Бондаренка в 65 шабель, в якому були Максим Терещенко і Клепач.
    У листопаді — грудні 1920 року Мефодій здійснив рейд на південь разом із Чорноліським полком Пилипа Хмари. Коли вирішено було, всупереч волі Хмари, пробиватися за кордон, полк очолив Максим Терещенко. Їх весь час переслідував 222-й червоний кавалерійський полк. Червоні переслідували їх і тоді, коли повстанці повернули назад. Вдалося відірватися аж біля Нерубаївського лісу. В Мотриному лісі роз’єдналися: Клепач і Терещенко повернули на Херсонщину, Загородній із 35 козаками поїхав у район Златополя, Голик зі своїми козаками рушив у Нерубай, Хмара залишився з найближчими товаришами.
    На кінець 1920 року загін Залізняка, як стверджує «Советская военная энциклопедия», становив 500 бійців. Перед Новим роком Голик розпустив відділ, а сам з двома побратимами перезимував у лісі.
    У березні 1921-го козаки почали сходитися. На Мотронинській дачі загін Залізняка з’єднався з Хмарою, який мав 25 кавалеристів. У квітні у Бовтишці витримали бій з Єлисаветградською повітовою ЧК. Після годинного бою чекісти відступили на село Федвар (тепер Підлісне. — Ред.). У районі Кам’янки партизани захопили сорок коней, яких у степу випасали двоє червоноармійців. Рушили до Холодного Яру. Посадивши на забраних коней козаків, збільшили свій загін до 65 шабель».
    Летючка того періоду (квітень 1921 року) висвітлює ідеологію отамана Голика-Залізняка. «Борітеся, поборите! — писав він. — Браття селяне! Багато часу український народ гнеться під кацапсько-жидівським ярмом. Над нами глумляться жидівські наймити! Найкращі свідомі сини України сотнями гинуть за нас по червоних чрезвичайках! А там десь скитається і просить притулку у сусідів Українська Народна Армія з Ваших же братів! Того, хто дійсно бажає Вам добра, ви того женете геть від себе, а гадюку грієте за пазухою. Годі ж спать! Треба покласти кінець комуністичному безвладдю! Нумо, браття Українці, всі як один до зброї! Йдіть в повстанські отряди! Честь і слава тому, хто зброєю боронить право Українця! Сором недбалим усім! Залізняк».[582]
    Наприкінці червня 1921 року в бою під Нижчими Верещаками отамана Голика було поранено. Загін очолив латиш Фідрікс (Фрідрікс?), який перед тим перейшов до них із Красної армії. Але козаки нового отамана не прийняли і за два дні розійшлися — хоч і мав новий командир високі бойові характеристики. Цього, як виявилося, було недостатньо. Коли через півтора місяця Голик став на ноги, козаки (45 кінних) знову зібралися.
    Потім були безперервні бої з 25-м кавалерійським полком і 222-м піхотним полком, які безуспішно намагалися знищити «банду» Залізняка. В серпні 1921 року Залізняк бив ворога в північних околицях Знам’янки, після рейдів ховаючись у Чорному лісі та Чуті. 11 серпня його загін силою 70 кавалеристів у Чигиринському повіті з’єднується із відділами Загороднього та Нестеренка-Орла.
    В один із серпневих днів табір партизанів, коли головні сили були відсутні, несподівано атакував 222-й полк, забрав 40 коней із сідлами, 10 наганів, 25 гвинтівок і польову сумку Голика з документами.
    У серпні — вересні загін Залізняка становив 20 шабель і 30 багнетів. Згодом до них приєднався відділ Архипа Бондаренка (10 шабель і 10 багнетів) і 10 будьонівців із двома «Люїсами», а потім і Загородній. Здійснили рейд на Херсонщину в район Бобринця, де оперували місяць. Повернулися у Нерубай.
    Коли вдарили морози, Залізняк частково демобілізував загін. У грудні й інші козаки «розійшлись на зимові квартири». Отаман лишив ядро повстанців, які зі зрозумілих причин не могли перебути зиму в селі чи на хуторі.
    Голова Чигиринської повітової військової наради 13 січня 1922 року у доповіді зазначив, що «политического бандитизма нет, если не считать банды Завгороднего и Железняка, которая прикрывается петлюровскими лозунгами. Банда эта в последнее время, после энергично проведенной борьбы в декабре, насчитывает 20–25 человек».[583]
    На початку лютого 1922-го Залізняк оперував біля Красносілля, Ружичівки (тепер Ружечеве. — Ред.) і Гутницького, що за 50 верст від Олександрії. На той час відділ складав 12 козаків, озброєних гвинтівками і двома кулеметами.
    25 лютого Залізняк повернувся на Чигиринщину. У березні об’єднався із загонами отаманів Загороднього та Дениса Гупала.
    Повстанці зупиняли більшовицькі поїзди, нищили «продмаршрути» та совєтські установи в селах, виловлювали активістів, нападали на невеликі загони червоноармійців… Полювали за отаманом і москалі. Так, у березні 1922 року хату в с. Нерубайка, де перебував отаман, оточили 30 червоноармійців. Убивши пострілом командира і використавши розгубленість нападників, Голик вскочив у Нерубай-ліс.
    Незабаром ситуація повторилася: хату, де відпочивав Залізняк із двома козаками, оточив відділ у 180 красноармійців. Бій продовжувався чотири години. Червоним вдалося підпалити будівлю. Ситуація стала критичною. Один козак вибіг, щоб прорватися, і був убитий. А Голику знову пощастило: вискочивши з палаючої хати, він, як писали москалі, «ушел в лес». Пощастило врятуватися й іншому повстанцеві.
    Наприкінці березня отаман вже мав ватагу з двадцяти козаків. Щоб забезпечити себе продуктами харчування, вони зупинили потяг: добули 350 пудів жита.
    У травні 1922 року Залізняк публічно зневажив совєтську владу: серед білого дня несподівано з’явився на станції Цибулеве, де перевірив у совєтських працівників документи, сів на службовий потяг і поїхав до Нерубай-лісу. Висівши у потрібному місці, Залізняк як господар становища дозволив поїзду вертати назад.[584]
    В останні дні травня на перегоні Цибулеве — Фундукліївка козаки Голика зупинили черговий поїзд — тут вже делікатності вони не виявили… На початку червня партизани знову пригальмували потяг. Забравши жито, відвезли його до лісу. Але, поки вони випасали коней, міліція з с. Михайлівка, яка стежила за ними, викрала їхню здобич. Розсердившись, козаки вдень поїхали у Михайлівку, розігнали міліцію, забрали жито.
    А у червні серед білого дня Залізняк із сімома козаками завітав на станцію Трепівку. Зайшов на хвильку до касира — і більшовицький бюджет недорахувався 125 мільйонів карбованців. Касир попросив розписку, Залізняк ввічливо її залишив.
    Із доповіді уповноваженого Кременчуцького губвідділу ҐПУ в Чигиринському повіті за червень 1922 року довідуємося, що загін Залізняка «в количестве 12 человек, петлюровской окраски… после предпринятых энергичных мер» від’єднався від Загороднього і рушив у район с. Цвітна, «где дальнейшие следы потеряны».[585]
    Партизани часто використовували тактику розсіювання, бо більші з’єднання партизанів були помітнішими, а отже, вразливими.
    У доповіді уповноваженого Кременчуцького губвідділу ҐПУ у Чигиринському повіті «Про рух бандитизму з 1 по 14 липня 1922 року» зазначено, що в липні Залізняк і Загородній знову разом. Їхній об’єднаний загін (23 шаблі, 10 піших при 3 кулеметах «Люїс») перебував на той час у Нерубай-лісі. В ніч на 9 липня 20 партизанів атакували червону залогу с. Бовтишка. Вбивши чекіста та тяжко поранивши шаблями голову комнезаму, сховались у Нерубаївський ліс.[586]
    17 липня отамани перебували неподалік Івангорода. Хоч із ними було лише 40 козаків, вони вирішили здійснити наскок на Олександрівку, але щось зашкодило і лісовики відійшли в Нерубай.
    Ось ще один більшовицький документ: «Банда Загороднего-Железняка численностью 18 сабель, 8 штыков при пулемете в ночь на 12 августа произвела налет на паровую мельницу в д. Орловая Балка, что 6 верст ю/в ст. Знаменка, где банда, забрав около 100 пудов хлеба, скрылась в северном направлении — Черном лесу».[587]
    Документ від 21 серпня 1922 року свідчить, що 16 серпня загін Загороднього і Залізняка чисельністю 20 шабель і 45 багнетів (при 3-х кулеметах) о 7 годині ранку 16 серпня атакував 2-й взвод 2-го ескадрону 25-го кавалерійського полку, а інший підрозділ повстанців силою в 30 шабель налетів на станцію Хирівка. Внаслідок несподіваної атаки трьох червоноармійців було вбито, трьох поранено, вбито шестеро коней і захоплено кулемет «Люїс».[588]
    Залізняк партизанив до осені 1922 року. Тільки арешт зупинив шаблю отамана — його затримали разом з іншими визначними повстанцями проти ночі на 29 вересня 1922 року у Звенигородці на інспірованій чекістами «нараді отаманів». З оперативного зведення Кременчуцького штабу «Частин особливого призначення» довідуємося, що в цю ніч агентурою в місті Звенигородці «на съезде бандитов захвачены атаманы Загородний, Железняк, Гупало, Черный Ворон,[589] адъютант Загороднего — секретарь повстанкома Знаменского района и др. — всего 8 человек. Бандиты отправлены в Киев. Не было донесено своевременно по причине конспиративной тайны».[590]
    Під час арешту у Голика-Залізняка вилучено наган № 24779, гранату «лимонку», російський карабін № 480594, дорожню польову сумку з паперами, два гаманці, срібний німецький годинник.
    Отаманів помістили в Лук’янівську в’язницю. Слідство тривало понад три місяці. На допит викликали і батька отамана, якого розшукали у Хмільнику на Поділлі, куди він переїхав з родиною, щоб вберегтися від репресій…
    У висновку в справі 446/7971 від 16 січня 1923 року ворог висловився про отаманів Ларіона Загороднього, Мефодія Голика-Залізняка та Дениса Гупала як про трьох «найвизначніших лицарів бандитизму» («наиболее видных рыцаря бандитизма»).
    «С момента организации Сов. власти на Украине, — писали чекісти, — все упомянутые лица, несмотря на свое пролетарское и полупролетарское происхождение, переходят в лагерь врагов рабочих и крестьян и в течение 18, 19, 20, 21 и 22 годов ведут с Сов. властью активную вооруженную борьбу путем поднятия массовых восстаний, массовых убийств советских работников, грабежей, налетов и разрушений Советского хозяйства, железнодорожных путей и прочее.
    С первого момента зарождения петлюровщины на Украине эти лица в разное время вступают в армию Петлюры, участвуют во всех боях против Советских войск и после разгрома петлюровской армии они, будучи не в состоянии вовремя улизнуть в Польшу, направляются по домам и сразу приступают к организации бандитских отрядов, с которыми и оперируют долгое время в районе Кременчугской и Николаевской губ., производя там варварские разрушения…
    Перед судом Революционного трибунала стоят три наиболее видных рыцаря бандитизма и три рядовых, но не менее активных в борьбе с Советской властью бандита: атаман Завгородний, атаман Зализняк, атаман Гупало, адъютант атамана Завгороднего — Компаниец и два их помощника Добровольский и Ткаченко. Эти три атамана, начиная с 1918-19 гг., имели в своем распоряжении вооруженные бандитские отряды и в течение 4-х лет оперировали в районе знаменитого Холодного Яра с прилегающими к нему Чутянскими, Черными, Мотроновскими, Нерубаевскими и Каменскими лесами, ведя беспрерывную партизанско-бандитскую борьбу с рабоче-крестьянской властью. Указанный район в силу его природных условий долгое время являлся бандитским гнездом петлюровских ставленников. Здесь оперировала масса банд, проводя свою варварскую работу, под руководством видных петлюровских деятелей.
    Длительной упорной борьбой они постепенно, с громадными трудностями ликвидировались… Атаманы Завгородний, Зализняк и Гупало и их отряды, как наиболее живучие, долгое время уходили из-под удара красных частей, свили себе гнезда в упомянутых выше лесах и до последнего времени продолжали свой дикий разгул.
    4 года эти рыцари лесов не давали возможности спокойно проводить советское строительство на довольно значительной части территории Украины, лишь к концу 1922 года ПП ГПУ на Правобережье… удалось удачно разработать и разгромить бандитское гнездо этих атаманов, захватить живыми наиболее ярких представителей петлюровского бандитизма.
    Перечислить все случаи варварской разрушительной работы атаманов Завгороднего, Зализняка, Гупало и их ближайших помощников — Компаниец, Добровольского и Ткаченко не представляется возможным, ибо сами обвиняемые при всем своем желании не могут описать налеты, грабежи и убийства и другие «подвиги», совершенные ими в течение столь длительного периода…
    2. Ат. Зализняк-Голик, после разгрома петлюровской армии, где он выслужился за «боевые заслуги» в борьбе с Сов. властью до чина штабс-капитана, удирает домой и сразу вливается в бандитский отряд Хмары, вместе с которым долго оперирует и производит разрушительную работу, совершая налеты, грабежи и целый ряд зверств в этом же районе, где и Завгородний. В отряде Хмары он помимо всего ведет организационную работу по созданию сельских и волостных повстанкомов с целью поднятия восстания против Советской власти. Как способный организатор и атаман, Зализняк в отряде Хмары долго не остается, организовывает свой самостоятельный отряд, отделяется от Хмары и продолжает свой дикий разгул.
    Во время русско-польской войны Зализняк снова соединяется с отрядом Хмары и рядом других атаманов этого района, с которыми и принимает участие в Знаменском восстании в 1920 г.
    Точно так же, как и Завгородний, Зализняк действует то самостоятельно, то вливается в более сильные бандитские отряды, с которыми совершает ряд более варварских «подвигов», чем Завгородний. После ряда разгромов бандитских отрядов того района Зализняк собирает свои остатки, соединяется с отрядами Завгороднего и Гупало, с которыми и продолжает свои операции до момента ареста.
    Вот краткий перечень бандитских подвигов атамана Зализняка: бой с Красными частями под ст. ст. Цыбулево, Знаменка — в сентябре 1920 г., под ст. Цветная — в октябре 20 г., налет на ст. Каменка, грабеж и убийство на этой станции — в апреле 21 г., бой с Красными частями под Черкассами — в мае 21 г., налет и разграбление Сах. завода в районе Грушевки (Грушківки. — Ред.) — в апреле 21 г., непрерывные бои с Красными частями с июня 21 г. по август 22 г., нападение на поезд и разграбление его в районе ст. Цибулева, сопровождающееся убийствами, и вторичный налет на эту же станцию в апреле 22 г., нападение и ограбление поезда на ст. Фундуклеевка в мае 22 г., аналогичное разграбление поезда на ст. Треповка в июле 22 г., налет и убийства на ст. Треповка в то же время, остановка и разграбление пассажирского поезда в районе ст. Хировка в августе 22 г. и целый ряд кошмарных, неслыханных зверств в течение 4-х лет».[591]
    2 лютого 1923 року Надзвичайна сесія Київського губернського трибуналу постановила розстріляти Мефодія Фоковича Голика-Залізняка.
    В останні дні свого перебування на цьому світі Голик-Залізняк написав у віршованій формі лист до України та своїх рідних. У цьому листі, який не може не зворушити, немає й тіні розкаяння чи жалю, що він бився за Україну і доборовся до смерті.
    
     
      Прощайте!
      Прощайте, літа молодії,
      Прощайте, шановні мої,
      Прощай же ти, рідна Вкраїно,
      Прощайте, мамуся, брати і сестра.
      Немає надії у мене
      Удруге побачити Вас,
      Прощайте мене Ви, кохані,
      Молітеся Богу усі,
      Нехай Вас Він охороняє,
      За мене забудьте усі,
      Прощайте, я вмираю,
      Я вмираю за те,
      Що кохав тебе, моя люба Вкраїно.
      Мені легко вмирати за тебе.
      Буде любо мені почивати
      Десь на полі в могилі.
      А може, укинуть у річку?
      Все-рівно мені.
      Мені лиш тоді буде тяжко,
      Коли в могилу мою
      Будуть вісті нести,
      Що на нашій Украйні
      Жиди і кацапи.
     
     
      Прощайте мені.
      Може, кого я обідив,
      То прошу простити мені.
      Я усім Вам прощаю.
      Поховайте мене,
      Де просив вас усіх,
      Поховайте Ви так,
      Як ховають Вкраїнців.
     
     
      Не треба мені рушників,
      Не треба мені пошани,
      Але ж треба мені
      Того, що знаєте самі.
      Прощайте!
      Прощайте ви, рідні села,
      Прощайте, степи, луги і ліса,
      Прощай же і ти, батьку Дніпро,
      Прощай же і ти, кохана,
      Не плач і не плачте ніхто,
      Прощайте і Ви, добродійці,
      Найкращого Вам життя.
      Ви любіть рідну Вкраїну
      І вмріть, як я ось умру.
     
     
      Не кидайте ви на розпутті
      Батька і матір,
      А дбайте про них,
      Щоб на старості літ
      Був їм теплий куток.
     
     
      Прощай, мамо, спасибі тобі,
      Що ти вивчила мене
      Пізнавати добро.
      Не плачся ти, мамо, на мене,
      Що зарані тебе покидаю.
      Я не погодився, признаюсь по правді,
      Але умираю спокійно.
      Прощайте Ви, рідні брати,
      І ти, моя рідна сестра,
      Я плачу за вами.
      Та мури товсті
      І не видно через них
      Моїх дрібних гірких сліз.
     
     
      Прощайте. Прощайте.
      Прощайте.
      Я всим вам прощаю…
     
     
      Хай живе вільна Вкраїна.[592]
     
    
    Разом із побратимами, теж засудженими до смерті, 9 лютого 1923 року Голик-Залізняк спробував щастя в бою. І під час повстання в Лук’янівській в’язниці загинув.
    Пізніше родина Голиків отримала нові удари: 1937 року арештували і розстріляли брата отамана Григорія. У 1930-ті роки зазнав переслідувань із боку НКВД і брат Костянтин. Ні за що кинули у штрафбат і брата Олександра. З війни він вже не повернувся. Якщо до цих втрат додати ще й смерть від рук німців 1918 року Григора та загибель 1920 року Василя, то родинний мартиролог Голиків вражає…
    Втратою вважаю і перехід у лави окупантів отаманового брата Івана. Попри те що комуністи вбили братів, він записався у комуністичну партію. Дослужився до інструктора Кіровоградського обкому КПСС-КПУ з питань будівництва.[593]
    А зберіг для нащадків фотографії отамана його брат Костянтин. Зашивши їх у підкладку старого кожуха, вимастив його кізяками і повісив у сараї. А його син Микола, племінник отамана, розповів краєзнавцеві В’ячеславу Шкоді про родовід Голиків, що допомогло мені у реконструкції образу Залізняка, отамана, який не боявся смерті, а боявся, що може загинути Батьківщина.
    Він усе зробив для того, щоб Україна жила. І ми не повинні цього забути.
    
   
   
    
     23. Отаман Чорного лісу Денис Гупало
    
    
    Життєва історія Дениса Гупала, уродженця села Нової Осоти Чигиринського повіту, є наочним прикладом того, як українське селянство пробивалося крізь дурман комуністичної пропаганди, пробуджувалося до національної дії…
    У 1917-му до рук Дениса вперше потрапили суспільно-політичні брошури, зокрема соціалістичні та комуністичні агітки. Під впливом них він почав висловлюватися проти релігії та Бога. Це призвело до серйозного конфлікту з батьками, яких підтримали й інші члени родини.[594]
    Денис опинився в ізоляції. Але у нього вже був дорадник — колишній царський чиновник Яків Івєркін, що підбурював його і далі боротися проти авторитету батьків, звичаїв і традицій українського народу.
    З ним Денис ходив на збори сільських активістів, де Івєркін намагався пропагувати комуну. «Вся ця агітація, — визнавав пізніше Денис, — не мала жодного успіху, оскільки сам агітатор був великорос».[595]
    Нарешті Івєркін виїхав із села. Позбувшись «великорозумного» наставника, взимку 1919–1920 рр. юнак уже читав переважно українські книжки. «Я прочитав, — згадував Денис, — «Історію України», про яку раніше не мав жодної уяви, прочитав книгу Великого Кобзаря Тараса Григоровича Шевченка. Читаючи її, мені було дуже жаль за бідним поневоленим українським народом».[596]
    Навесні 1920-го Денис заприятелював із фельдшером Юхимом Семенченком — національно свідомим українцем із Новомиколаївки. Більшовики називали його «ярым украинцем». Саме він (слідом за Тарасом Шевченком) відіграв вирішальну роль у формуванні національного світогляду двадцятидволітнього юнака.[597]
    Напевно, саме Юхим запросив Дениса до театрального гуртка. І юнак узяв діяльну участь у постановці вистав. Незабаром гурток переріс у культурно-просвітницький. Його очолив учитель української мови Шамівської семінарії, а Гупало взявся допомагати. Просвітяни ставили в навколишніх селах вистави, читали лекції з історії України, влаштовували політичні дискусії. Денис з промовами не виступав, а уважно прислуховувався, що кажуть люди. І побачив, що селяни незадоволені не стільки ідеєю совєтської влади, як її представниками, місцевими порядками і особливо «поганим ставленням частин Красної армії, в якій українців майже не було».[598]
    І хоча Денис ще продовжував за інерцією вірити у комунізм як «кінцеву мету», але вже збагнув, що насамперед треба позбутися національного поневолення. Поступово Гупало усвідомив необхідність «досягнення прав українського народу» та боротьби за них. «Я думав, — згадував він, — що, раніше ніж досягти (справедливого) соціального ладу, Україна повинна стати самостійною, а потім вже можна буде вводити соціалістичне правління і увійти у сім’ю загальнонародного правління Інтернаціоналу».[599]
    Що таке Інтернаціонал в дії, Денис пізнав уже в травні 1920 року, коли через рідну місцевість на т. зв. польський фронт переходила Перша кінна армія.
    Юхим Семенченко розповів Денису про бій між ордою Будьонного та «повстанським селом Івангородом». Цей бій завершився трагічно: переможці засудили на смерть полонених повстанців, яких привселюдно — зігнавши селян — почали рубати шаблями та колоти багнетами. На очах у рідних було зарубано 16 козаків. Потрапив під шаблю і старий революціонер Кучеренко — учасник революції 1905 року.[600]
    Люди збурилися. Беззбройні, вони готові були знову кинутися на ворога. Усвідомивши небезпеку, будьонівці припинили рубку, скочили на коней і зникли у вибалку. «Вся ця картина мене схвилювала, — говорив Денис. — Мені було надзвичайно шкода побитих селян — братів-українців, народних революціонерів».[601]
    Побачивши, що почуття гніву й помсти переповнюють юнака, Юхим Семенченко розповів йому про існування українських повстанських комітетів, які тримають зв’язок з урядом Української Народної Республіки. Він повідомив, що готується всенародне повстання проти насильників. І Денис Гупало «вирішив активно, зі зброєю в руках» виступити проти влади чужинців.[602] Уже на початку серпня 1920 року він разом із двома десятками хлопців, яких хотіли проти волі мобілізувати до Красної армії, приєднався до Чорноліського полку Пилипа Хмари.
    Не дивно, що Денис вибрав козацьку долю, адже його батько, Мусій Лукич Гупало, походив із прадавнього козацького роду (народився він 10 січня 1869 р. в с. Олександрівка, що на Чигиринщині). З лісом був пов’язаний і дід Дениса, Лука Іванович, — освічена і практична людина, автор статей і наукових праць з лісівництва. Він займався лісовлаштуванням на безмежних просторах імперії. Мав двох синів, один з яких — Мусій — і був батьком майбутнього отамана.
    Денис прийшов у світ 10 березня 1898 року в селі Нова Осота Чигиринського повіту Київської губернії. Його мама Катерина народила 12 дітей — шестеро синів і шестеро доньок. Першими були дівчата: Варвара, Настя, Марина. Потім — три хлопці: Денис, Іван і Степан. Згодом народилися Варвара-старша (1902), Секлета (1906) і Наталка (1908) і нарешті ще три хлопці — Олексій, Володимир (1912) і Михайло (1918).[603] У Новій Осоті Денис закінчив церковнопарафіяльну школу. Орієнтовно 1907 року хліборобська родина перебралася до Новомиколаївки Дмитрівської волості Олександрійського повіту, де взяла у пана в оренду землю (з правом викупу).
    Мусій Лукич разом з дітьми і дружиною перетворив цю землю на райський куточок. Посадили садок, насіяли квітів. На одному дереві росло кілька сортів яблук чи груш. Щеплення Мусій Лукич робив власноручно. Він від батька отримав у спадок цілу скриню книг із садівництва та землеробства. Листувався з Іваном Мічуріним… Жили якийсь час у землянці, а згодом побудували хату. Здавалося, не було працьовитіших за них хліборобів. Щедро ділилися Гупали плодами своєї праці з сиротами, вдовами, убогими людьми.[604]
    А скільки квітів росло в їхньому саду! Особливо багато було сортів троянд. Так і жили вони роками у злагоді з природою і між собою. Секлета розповідала, як вони оберігали диких тварин. У зимові місяці підгодовували диких кіз та кабанів. Звірі не відчували страху перед доброзичливими людьми, підходили до їхньої садиби. Секлета запам’ятала, як цілий виводок лисичок взимку спускався до них з гірки, ніби пустотливі діти.[605]
    Про ставлення Гупалів до природи можна писати поеми!
    Про родинні звичаї свідчить і такий епізод. Уже після революції, коли в Україні запанувала анархія, Мусій Лукич поїхав в Одесу шукати пана, щоб віддати йому останній внесок за землю. Пан, який збирався тікати за кордон, був дуже здивований, він сказав, що тепер такі часи настали, що можна було і не повертати.[606] Та як міг Мусій Гупало не дотримати своїх зобов’язань?
    Ось у такій родині виростав Денис.
    1 березня 1917 року його побрили у москалі. Служив у 1-му стрілецькому лейб-гвардії полку в Царському Селі, потім — у команді піших розвідників. 15 липня 1917 року перевівся до 4-го артилерійського дивізіону, де й прослужив наводчиком до 15 березня 1918-го. 1919 року його знову мобілізували — цього разу вже до українського війська. Службу проходив рядовим у 4-му Запорозькому полку. Але в Армії УНР пробув лише 2 тижні — захворів на тиф і в гарячці ледь доплентався додому…[607]
    Наприкінці літа 1920 року, одразу після жнив, села причаїлися, очікуючи сигналу «загального повстання проти совєтської влади — під жовто-блакитним прапором».[608]
    І 29 серпня цей сигнал пролунав.
    Повстання було «поголовним».[609] Москалі в паніці тікали. Повстанці захопили стратегічно важливу залізничну станцію Знам’янку. Весь вересень минув у безперервних боях із регулярними частинами Красної армії.
    У той час Денис воював у складі Першого кінного полку Спепової дивізії Костя Блакитного під безпосереднім командуванням Ялисея Лютого-Черевика. Взяв участь у бійці проти червоних біля села Красносілки. Керував тоді боєм Пилип Хмара. Відділ Гупала бився і під Фундукліївкою проти бронепотяга та червоної піхоти, а також проти курсантів біля Цвітної. На початку жовтня — знову збройна сутичка під Цвітною, під час якої здобуто трофеї — віз патронів та двоє коней.[610]
    У жовтні 1920 року, коли Степова дивізія вирушила на південь рятувати свої села, які палили будьонівці, Гупало перейшов до загону отамана Кібця (Миколи Бондаренка із Цибулевого) і став учасником чи не всіх його відчайдушних нальотів та майстерних засідок, зокрема роззброєння червоного ескадрону в селі Знам’янка. Слід згадати й листопадовий бій під Цибулевим. Кібець відзначив одчайдушного козака, підвищивши його до хорунжого.
    У цьому загоні півсотенний Денис Гупало воював до кінця грудня 1920 року. Після загибелі Кібця його хлопці пішли до інших отаманів. Денис перебував у відділі сотника Дмитращенка, помічника Хмари. Загальне керівництво здійснював колишній штабс-капітан царської армії Максим Терещенко.
    Разом з холодноярцями Денис здійснив виснажливий рейд на захід, але совєтсько-польський кордон так і не перейшли. Повернули коней назад. Щоб вийти з-під удару червоних частин, розділилися на дрібніші загони.
    Далі Денис боровся за свободу Батьківщини під командуванням отаманів Хвилі і Терещенка.
    У січні 1921 року з Польщі до Чорного лісу, де зимував Гупало, прибув Микола Іванович Бондарук. Він привіз обнадійливу вістку: «За кордоном Армія УНР у 300000 бійців готова до повернення в Україну». Емісар стверджував, що уряд УНР підтримують чужоземні держави і незабаром в Україні встановиться влада УНР.[611] Та все це були оптимістичні брехні.
    У березні 1921 року Гупало разом із козаками Загороднього приєднався до отамана Хвилі (Загородній лікувався після чергового поранення). В той час, стверджував Гупало, населення, незважаючи на червоний терор, «у більшості підтримувало партизанку, вірячи у зміну совєтської влади на Українську Народну Республіку».[612]
    Та ось до лісових хащ докотилася вістка про «амністію». Микола Бондарук був «сильно проти амністії»,[613] закликав партизанів не вірити в неї, резонно запитував у тих, хто захитався: де поділися ті отамани, які вже здалися?!.
    Перебазувалися до Холодного Яру. Разом із Пилипом Хмарою підпорядкувалися Бондаруку. У травні здійснили рейд під Черкаси. В Черкаському борі, витримавши кількагодинний бій із червоними частинами, змушені були розсіятися. На чолі півтора десятка козаків Денис Гупало пробився в Чорний ліс, де зустрівся із сотником Стодолею, який перед тим перебував у загоні Максима Терещенка. На пропозицію Стодолі об’єднали сили. Відділ збільшився до 30 козаків, серед них були і брати Дениса Іван та Степан. Базувалися в Чуті та Нерубай-лісі до червня 1921 року…
    У серпні отаман Гупало здійснив наліт на самоохорону с. Коханівка. У вересні 1921 року витримав бій з червоними під Веселим Кутом та обеззброїв комнезамівців села Макариха, а в жовтні неподалік Знам’янки вступив у бій із загоном «по борьбе с бандитизмом».
    Зиму 1921–1922 років перебув у лісі з братами. «В березні 1922 р. почали сходитися козаки, і на травень 1922 р. загін складався з 5 кінних та 12 багнетів».[614]
    Вдалося з’ясувати прізвища таких партизанів отамана Гупала: крім його рідних братів Івана та Степана, у загоні були Кирило Грищенко з Єлисаветградівки, Мартин Дорошко з Миколаївки, Федір Момса з Єлисаветградівки, Юхим Щербин із Шамівки, Іван Гречаний з Миколаївки, Овдій Трихманенко з Цибулевого, Василь Шерепа з Орлової Балки, Федір Шерепа з Орлової Балки.
    У партизанів було лише семеро коней, двоє з них ще нещодавно належали «отряду по борьбе с бандитизмом», а кінь Гупала — комісарові Знам’янки. Двох роботяг взяли у селян, одного потім повернули. Хотіли віддати і другого, але селянин із Шамівки відмовився забрати назад свого коника — боявся, що запідозрять у зв’язках з лісовиками.
    Читаючи газети, Денис переконався, що Армія УНР існує і що готується фронт проти більшовицької Росії. «Я вирішив очікувати, — говорив він, — сидячи конспіративно, обмеживши діяльність лише здобуттям всього, що необхідно для існування загону».[615]
    А мрією було виїхати з лісу і більше не переховуватися. Денис сподівався на переміну в політичній ситуації. Цю надію підтримували совєтські газети, в яких писалось про Генуезьку конференцію. Російські журналісти бідкалися, що «з нас (з Росії. — Ред.) на цій конференції зідрали сорочку, а на Гаазькій — здеруть шкуру».
    Повідомлення преси про ізоляцію Росії давали надію. Але нещадний терор проти хліборобів таки зробив свою справу: попри негативне ставлення селянства до совєтської влади, і до лісовиків ставлення змінювалось на вороже — навіть «у районах минулих партизанських операцій».[616]
    У травні 1922 року Денис Гупало визнав загальне командування отамана Ларіона Загороднього. Активність повстанців різко зросла. Тоді більшовики пішли на безпрецедентний — навіть для їхнього нелюдського режиму — крок: оголосили лісовий район між станціями Хирівкою та Змам’янкою, де діяли отамани, поза законом. Більшовицький документ зазначав: «Всех, кого застанут здесь, расстреливают на месте».[617]
    У липні 1922-го між Загороднім і Гупалом виникло непорозуміння — ніби на підтвердження приказки, що і святі сваряться. Отамани не могли дійти згоди у питанні тактики. «Я, — говорив Гупало, — стояв за конспіративне перебування і був проти проведення терористичних актів… аби масовим терором не привертати уваги червоних частин і не підводити під терор із боку «соввласті» селян». Денис хотів обмежитися «невеличкими операціями для добування засобів для існування». Загородній дотримувався протилежного погляду: продовжувати нещадну боротьбу проти червоних і зривати збір «продподатку».[618]
    Хоча до згоди так і не дійшли, але акції продовжували здійснювати спільно. Між станціями Трепівкою і Хирівкою отамани зупинили потяг, із боєм здобули коней під Знам’янкою та ще чотирьох під Пантаївкою. Тоді, знову на перегоні Хирівка — Трепівка, зупинили товарняк. Вилучили п’ять підвід сухої риби. Оскільки наступав світанок, повстанці почали відходити до лісу. Несподівано побачили пасажирський потяг. Спинили і його. Загородній перевірив документи. Виявивши трьох чекістів, без вагань відправили їх «до небесної канцелярії».
    Рибу привезли в Нерубаївський ліс, заховали її і поїхали пасти коней. Коли повернулися, риби не виявилося: її забрала міліція с. Михайлівка, що стежила за партизанами. «Це нас розсердило, і ми вирішили покарати їх… З цією метою ми сіли на коней і поїхали в Михайлівку».[619] Розігнавши міліціонерів, забрали рибу та ще й «прикупили» борошна, крупи, масла. Все це повезли до Чорного лісу…
    
    Влітку 1922 року ЧК провело широкомасштабну таємну операцію, спрямовану на знищення української партизанки. Чекісти планували об’єднати та очолити повстанство лісостепової України, взяти на облік усі загони, отаманів, а згодом, як казали чекісти, «проізвєсті учьот» кожного повстанця. Чекісти планували (нібито для наведення дисципліни) знищувати всіх, хто не захоче їм підлягати. Головну роль у цій операції мав відіграти Петро Трохименко. Цей виродок представлявся командиром Чорноморської повстанської групи Гамалієм. Допомагав йому ще один зрадник — т. зв. начальник штабу сотник Завірюха (Степний, Терещенко, Васильєв).
    Трохименко і Завірюха — колишні петлюрівці. Казали, що Трохименко за часів Петлюри був комендантом Єлисаветграда. Знаючи його ще як учасника Визвольної боротьби, партизани сприйняли цього чорта за свого. Хто ж міг допустити, що з квітня 1921 року Петро Трохименко став «сєкрєтним сотрудніком»?!
    А Завірюха, в минулому підпоручник царської армії, був свого часу помічником подільського отамана Лиха-Дорошенка (начальником оперативної частини штабу 144-ї Надбужанської повстанської дивізії отамана Хмари-Годзиківського). Справжнє ім’я перевертня — Юхим Степанович Терещенко. Родом він з подільського села Рубань (тепер Немирівського району Вінницької області).[620] Ймовірно, саме він був організатором убивства подільського отамана Іполита Хмари-Годзиківського на початку травня 1921 року…
    У «Спеціальному зведенні № 1» чекістської справи «Заповіт» йдеться про першу зустріч між сексотом Завірюхою-Терещенком (Степним) і Денисом Гупалом. Сталася вона 6 серпня 1922 року. «В 7 час. вечера вышли на просеку и увидели едущих к ним навстречу троих всадников… — писав Терещенко. — Лютый со Степным пошли к ним навстречу. Всадники подъехали ближе и, держа винтовки наизготове, спросили, кто они, и предложили положить оружие. На окрик Степной назвал себя и Лютого, после чего всадники подъехали вплотную, слезли с лошадей, поздоровались.
    Степной предложил им немедленно вести себя к отряду, так как он хочет видеться с их атаманом. Тогда один из них, лет 35-ти (насправді йому було 24 роки. — Ред.), видный мужчина с полуаршинным оселедцем, ответил Степному: «Сядемо і поговоримо тут, а до загону не поїдемо, оскільки я вас не знаю і вам не вірю. Я — отаман Гупало-Гарасько… Взагалі не спішіть, оскільки, можливо, я вас з лісу не випущу…»
    Беседовали долго и в конце концов договорились до того, что он изъявил желание подчиниться штабу группы. И только благодаря тому, что вспомнил атамана Лютого, у которого был козаком (у Степовій дивізії. — Ред.)».[621]
    Ялисей Лютий (справжнє прізвище Черевик) — у 1920 році отаман Першого кінного полку Степової дивізії, досвідчений катеринославський підпільник, побратим Костя Блакитного та отамана Іванова — на цей раз прикро помилився, довірившись сексоту Завірюсі. І сам того не відаючи, допоміг чекістам проникнути в українське підпілля Чорного лісу і Холодного Яру. Москалі використали його для прикриття своїх підступних планів. І не прорахувалися. Денис повірив Завірюсі тільки тому, що той прийшов із Лютим — колишнім командиром кінного полку Степової дивізії.
    Гупало сказав Завірюсі, що перебуває в лісі з 20 козаками конспіративно. «По его словам, уже 2 года как он не имеет никакой связи с закордоном… Козаки его вооружены великолепно, одеты с иголочки, на хороших конях… Гупало-Гарасько… простой козак, блондин, среднего роста, сын крестьянина, политически грамотен, энергичный, жестокий, одет в защитное, на голове длинный, до плеч, оселедец, лошадь отобрана у начальника Знаменского гарнизона».[622]
    Гортаючи сторінки справи холодноярських отаманів, я наштовхнувся на «накази» провокаторів Гамалія і Завірюхи. Написані вони надзвичайно добре: емоційно, патріотично, «з болем у серці». Ці накази, безперечно, піднімали дух козацтва.
    Трагічний парадокс: чекісти підбадьорюють повстанців на подальшу боротьбу за Самостійну Україну. Неймовірно, але найсвятіші слова про обов’язок перед Батьківщиною були використані проти неї ж та її оборонців.
    Ось так званий наказ № 5 «Військам Чорноморської Повстанської Групи»: «П’ять років тягнеться велетенська боротьба за Волю, незалежність Краю, — писали провокатори. — Сотні, тисячі лягло від Дону аж (до) Карпат кращих синів України. Все, що було чесного, в кого тече в жилах кров могутніх лицарів-дідів, повстало до боротьби. Вони залишили сім’ї, вони відмовились від персонального життя, вони йшли не для наживи, а боротися за волю… Страшний і тяжкий тягар взяли на себе ті, що вийшли до активної боротьби. Страшенна відповідальність перед Краєм за попалені села і знищені сім’ї. Через це кожний Отаман, кожний старшина, кожний козак повинен провірити кожний (свій) крок… Панове Отамани, старшини і козаки!.. Пам’ятайте, що Ви є цвіт і гордість нашого лицарства… Ганьба і смерть всім зрадникам Краю і справі».[623]
    Не хочеться й вірити, що святі слова про необхідність збройної боротьби за національні права написані з метою знищити українських підпільників! Яка зла насмішка долі!
    Спершу Гамалія обіцяв лісовикам, які чекали координуючої руки, провести всеукраїнський з’їзд отаманів, який буцімто і вирішить питання про загальне повстання. Але не все клеїлось у чекістів, тому вони вирішили провести «груповий з’їзд».
    У наказі № 10 вказано дату і місце проведення цього, організованого чекістами, зібрання: 29 вересня 1922 року, Звенигородка. Сюди мали прибути командири дивізій, полків і керівники підпільних організацій.[624] Вороги планували одним ударом обезголовити повстанців Холодного Яру, Єлисаветградщини та півдня України.
    І ось настав той нещасливий день. Отамани Гупало, Загородній, Голик-Залізняк та їхні ад’ютанти вирушили в дорогу, наприкінці якої їх чекала пастка. Денис відчував небезпеку, закликав Ларіона Загороднього не їхати на той «з’їзд», але фатальна помилка Загороднього затягнула у пастку і його самого, і його побратимів: Голика-Залізняка, Дениса Гупала, Тимофія Компанійця, Василя Ткаченка і Олексія Добровольського.
    У Звенигородці під час арешту у Дениса було вилучено револьвер-наган № 44956, австрійський карабін, кавалерійську шашку, гранату «лимонку», гаманець із документами, 100 мільйонів совєтських карбованців, 15 карбованців золотом, срібний годинник із простим ланцюжком.
    Зі Звенигородки арештованих отаманів відправили до Києва — до Лук’янівської в’язниці. Коли на допитах Дениса запитали, чому не піддався на амністію «соввласті», відповів: «Вважав її (соввласть. — Ред.) чужою і ворожою».[625]
    У січні слідство було закінчене. Ось уривок із висновку у справі 446/7971 від 16 січня 1923 року на громадян Ларіона Загороднього, Мефодія Голика-Залізняка, Дениса Гупала, обвинувачених «в бандитизме, организации и участии в вооруженном восстании против Советской власти»: «Перед судом Революционного трибунала стоят три наиболее видных рыцаря бандитизма… Атаманы Загородний, Зализняк и Гупало и их отряды, как наиболее живучие, долгое время уходили из под удара красных частей. (Они) свили себе гнезда в упомянутых выше лесах и до последнего времени продолжали свой дикий разгул. 4 года эти рыцари лесов не давали возможности спокойно проводить советское строительство на довольно значительной части территории Украины…»[626]
    2 лютого 1923 року Надзвичайна сесія Київського губернського трибуналу ухвалила смертний вирок Денису Гупалу та його побратимам: отаманам Ларіону Загородньому, Мефодію Голику-Залізняку, полковнику Костянтину Здобудь-Волі, козакам Олексію Добровольському, Юрію Дроботковському, Тимофію Компанійцю, Іванові Ляшенку, Василеві Ткаченку та члену Холодноярського повстанського комітету Григорію Яковенку.
    Коли «судді» запитали у Дениса, чи має яке клопотання, він попросив не переслідувати рідню. Його запевнили, що родину не чіпатимуть, та слова, звісно, не дотримали. Сім’ю з малолітніми дітьми з хати вигнали-таки…
    У родині Гупалів ім’я Дениса завжди вимовляли пошепки. Ніхто не знав про його долю. Не знали, що загинув під час повстання у Лук’янівській в’язниці 9 лютого 1923 року. Думали, що емігрував.[627]
    Більшовицька влада не тільки знищила Дениса Гупала, а й зруйнувала всю його родину. У батька Мусія «власть» тричі відбирала оброблену родючу землю. «Давала натомість пустирі, які він знову перетворював на придатні для вирощування сільськогосподарських культур ґрунти. Тільки завдяки виснажливій праці достаток повертався до родини. Потім Мусія двічі «розкуркулили». Спершу він сам відвів корови і воли, а другий раз уже не було що… Тоді «доблесні» комсомольці вигнали багатодітну сім’ю з хати, малолітніх дітей посадили на воза, а так як не було взуття, то обмотали ноги ряднами».[628] Коли Гупали повернулися, щоб щось взяти із погреба, то «нова власть поставила замок на погріб, а їх вигнала з двору».[629]
    Івана Гупала «заарештували у Знам’янці, але він зумів вирватися з рук чекістів. Згодом виїхав з рідних місць і влаштувався механізатором в одному з радгоспів Харківщини». Загинув під час Другої світової війни у боях проти німців за Харків.[630]
    Степан Гупало був дуже здібним підлітком. Закінчив гімназію із золотою медаллю. Вчителі пророкували йому велике майбутнє. Але інакше вирішила совєтська влада: хлопця вбили за те, що був у лісі разом з братами. Злочин скоїв лісник, якого, звісно, не судили, а навпаки — нагородили одягом і пайкою хліба.[631]
    Володимир Гупало виїхав до Астрахані. Працював на консервному заводі, згодом очолив його. Під час Другої світової на фронті отримав кілька поранень. Після війни повернувся в Астрахань, відшукав у дитячому будинку дочку (дружина загинула) та знову пішов на завод.
    Олексій Гупало завербувався на Далекий Схід. Був капітаном риболовецького судна, а під час війни — командиром військового корабля, який японці потопили 1945 року.
    «Але найбільше поневірянь дісталось тим, хто залишився на Вкраїні милій, — писала племінниця отамана Тамара. — Гупало Секлета (моя мама) 45 років пропрацювала в колгоспі, виконуючи як «куркулька» і сестра «бандита» найтрудніші роботи: орала, скирдувала за палички-трудодні, на які нічого не платили, та й трудодні бригадир Тюпа Єгор приписував своїй жінці та сестрам, так що робила за п’ятьох».[632] Померла Секлета 1 травня 1978 року після важких мук, спричинених крововиливом у мозок. «І життя було тяжке, і смерть нелегка».[633]
    Тамара в дитинстві не раз плакала, коли бачила, як колгоспні посіпаки збиткуються над матір’ю. Та й саму Тамару у школі не раз ображав учитель, водночас секретар партійної організації колгоспу. «Ти чого так не мене дивишся? — не раз обурювався він. — Ану відвернись!» Мабуть, цей «вихователь» бачив у великих очах дівчинки докір за те, що він із дружками кривдить її маму.[634]
    Михайло — наймолодший брат отамана. Коли він народився, Денис таємно прийшов з лісу. Взявши малого на руки, сказав: «Ми здобудемо для тебе вільну Україну, в якій ти будеш жити щасливо».[635] Та не так склалося.
    Щоб заробити на хліб, дванадцятилітній Михайло цілими днями разом зі старшою сестрою Наталкою пиляв дрова на станції Водяна. Закінчивши згодом Водянську лісну школу, працював у Гутнянському лісництві об’їждчиком. «Декілька разів нападали на нього (дивом залишився живий) — мстили за старшого брата, не дивлячись на те, що Михайлові було чотири роки, коли загинув Денис».[636]
    У роки війни Михайло врятував життя багатьом червоним партизанам, за що нагороджений орденами і медалями. «А серед тих партизанів могли траплятися і такі, котрі в свій час збиткувалися над Гупалами», — писала Тамара Демидюк.[637]
    Михайло дожив до проголошення Самостійної України. Помер 1997 року, так і не дочекавшись реабілітації своїх братів-повстанців. Зате до смерті слухав, як комуністи нахабно брехали, що їхня влада була і є найсправедливішою.
    «Не гладкими стежками пішла у світ рідня холодноярського отамана Дениса Гупала, — писала його племінниця Тамара. — З лихвою вистачало і кривд, і наруги, і цькувань. Чиновники більшовицької системи добре розуміли, що із працелюбних хліборобів, які сповідують віковічні традиції дідів і прадідів, які живуть у злагоді з людьми і природою, яничарів та перевертнів не виховаєш. Тому нещадно винищували їх, а у тих, хто вцілів, найпідступнішими способами намагалися витруїти почуття шани до свого роду, його добрих звичаїв і заповітів. Так підрубувалося коріння історичної пам’яті, національної свідомості, гордості за подвиги предків, що віддали своє життя за волю матері-України. І треба визнати, що більшовикам це значною мірою вдалося. Нині не кожний з другого покоління Гупалів береже в душі пам’ять про звитягу своїх дядьків».[638]
    На думку Тамари Гупало, племінниці отамана, «держава, яка належно не вшановує і навіть не реабілітує лицарів Визвольних змагань, не має майбутнього».[639]
    
   
   
    
     24. Звенигородський отаман Цвітковський
    
    
    У добу Визвольної війни одним із найбільш відомих повстанських отаманів був сотник Цвітковський. Діяв він переважно на Звенигородщині, хоча його багряні сліди можна було знайти і на Уманщині, Таращанщині та й Канівщині.
    Незважаючи на масштабність отамана (15 тисяч козаків мав він «у добрі часи» під рукою), за 85 років пам’ять про нього майже повністю вивітрилася. Ми навіть не знаємо його імені. Не знаємо і як правильно писати прізвище: Цвітковський чи Квітковський.[640] Невідоме й точне місце його народження.
    Пам’ять про нього зберегли не так історики, як чекісти, зокрема автор цікавої книги «Шлях зрадництва й авантур (Петлюрівське повстанство)» Борис Козельський, до слова сказати, єврей за національністю (справжнє прізвище — Бернард Вольфович Голованевський). З українських джерел, у яких висвітлюється діяльність отамана Цвітковського, насамперед треба назвати спогади Івана Дубинця «Медвин горить».
    Відомо, що Цвітковський був штабс-капітаном лейб-гвардії Волинського полку російської армії. Є свідчення, що він брав участь у Звенигородському повстанні літа 1918 року — як один з отаманів Вільного козацтва. Потім служив у Армії УНР. Мав звання сотника. Після Любарської катастрофи українського війська він серед інших хоробрих вирушив у Зимовий похід. Пробившись на рідну Уманщину, увійшов до складу Гайдамацького полку Омеляна Волоха і, нібито за завданням Симона Петлюри, вступив до партії боротьбистів — так принаймні писав чекіст Борис Козельський.[641]
    «Маючи певне провокаційне завдання, — продовжував Козельський, — Цвітковський влився до 60-ї (совєтської) дивізії й… почав готуватись до виступу проти радянської влади».[642] У цьому йому допомагали організатор Уманського повстанського комітету Петро Дерещук і брати Рендо: Петро (голова «Просвіти»), Гнат (господар явочної квартири), Павло (священик) і Олександр («колишній контррозвідник»), який постачав зброю. В Умані сподвижниками Цвітковського були також Одинець, Моргун-Моргуненко та Марія Крамаренко. Діяли підпільники «за директивами Петлюри». Так стверджував інший чекіст, Семен Дукельський (також єврей за національністю).[643]
    Підпільники мали намір дезорганізувати запілля Красної армії і сприяти просуванню в глиб України польських та українських частин, а також захоплювати владу напередодні вступу союзників у ті чи інші міста.[644]
    Тож одного весняного дня Цвітковський «несподівано» покинув лави «непереможної» Красної армії і перейшов у підпілля. Невдовзі він гучно «легалізувався» — на чолі загону, який сформував Уманський повстанський комітет. «Загін цей… являв собою вершок Уманської повітової організації», — писав Борис Козельський. Становив 25 кінних і 60 піших. Із цим відділом Цвітковський перебазувався на Звенигородщину.[645]
    1920 року більшовицька мобілізація у Звенигородському повіті практично була зірвана. Медвинська, Ісайська, Богуславська, Виноградська, Боярська та інші волості взагалі ухилились від мобілізації. Хлібороби воліли перебути червоне лихоліття в лісі. «Бути бандитом куди краще, ніж червоноармійцем», — підсумував сумно Борис Козельський.[646]
    До Цвітковського в ліс пішли селяни і козаки з Боярки, Винограда, Писарівки, Порадівки, Шушківки, хутора Харченків, Брідок, інших сіл і містечок. Із цих збігців Цвітковський сформував два полки — Виноградський і Боярський. Із цією силою й рушив він на Звенигородку. «Бандитський наступ відбили, — писав Б. Козельський, — та Цвітковський засудив на вогонь цілу низку районів і без жалю нищив усе, що тхнуло радянським духом».[647]
    Після поразки Медвинського повстання, яким керував отаман Хома Лебідь (справжнє прізвище Хома Сидоренко), повстанський загін медвинців на початку вересня відійшов у район Винограда, Боярки та Лисянки. Тут отаман Лебідь (Сидоренко) склав свої повноваження (згодом він емігрував до Польщі), а медвинські повстанці влилися в загін Цвітковського. Його помічником став Платон Слуцький, син медвинського священика, зарубаного будьонівцями. Штаб очолив Микола Василенко (пізніше він написав спогади «Мова про пережите»).
    «Збільшивши свої сили, — продовжував Козельський, — Цвітковський досить далеко поширив межі своєї руїнницької діяльности, охопивши цілих три повіти: Звенигородський, Таращанський і Канівський… Селянство, у свідомість якого в’їлася партизанщина, не хотіло миритись із думкою про потребу перейняти на себе такі тяжкі повинності, як військові. У відповідь на оголошену мобілізацію почалося геть-чисто скрізь дезертирство. Дезертирство 1920 року мало приблизно такий самий характер, як повстанчество 1920 року. Цілі села й волості ігнорували накази про мобілізацію, а коли робили спроби провести їх примусово, сила дезертирів ішла в ліс і поле. Дезертирство стало очевидною пошестю, що ширилася по всіх українських селах».[648]
    Наскільки поширене було «дезертирство», видно хоч би із сили Цвітковського. У двох волостях, за твердженням більшовиків, він сформував «п’ятнадцятитисячну банду, яку становили виключно дезертири».[649]
    Слід зазначити, що імперські історики невиправдано вживають термін «дезертирство», адже згідно з міжнародним правом населення окупованої території має право відмовлятися від служби в армії завойовників. Тобто змушувати поневолений народ служити в окупаційній армії є злочином. Та що для москалів міжнародне право, коли злочинство для них давно стало державною політикою…
    Попри те, що вже дихнула прохолодою осінь, Цвітковський продовжував шукати зачіпки з червоними. У жовтні побив їх у селі Буки. 7 і 21 листопада він наскочив на них у Лисянці, а в с. Сидорівці відібрав у москалів награбований цукор, вступив у бій із ними біля села Бужанка.
    Пропагандистським відділом у штабі отамана Цвітковського кермував бандурист Антін Митяй.
    Учасник революції 1905 року та політичний засланець Антін Митяй (по-вуличному Петюх) відіграв помітну роль у національному освідомленні Медвина і навколишніх сіл. Навколо Митяя в 1917–1920 роках об’єдналися медвинські селяни, інтелігенція та старшини. В іншому, нечисленному, «медвинському таборі» були євреї та кілька приблуд-росіян. Напевно, і хтось із малоросів пристав. Саме в хаті Митяя й містився штаб Медвинського повстання.
    Бандурист «бачив украй погано, і то в сутінках». Причиною стало те, що в дитинстві задивився на жнивове сонце і воно «спалило (йому) очі». Попри це, їздив Митяй на коні, мав пістоля і шаблюку, а за плечима у торбі возив бандуру. Його завжди охороняло кілька козаків. Отаман Цвітковський, як бачимо, цінував бандуриста, тож і оберігав його.[650]
    Бандурист часто виступав перед повстанцями і селянами, «бо краще ніхто не міг промовити слова і ніхто не міг промовити його з таким серцем, як… Антін». Так стверджував медвинський повстанець Іван Дубина (Дубинець). «Розповідаючи селянам про історію та долю України й українського народу, він тут же грав на бандурі козацьких дум і пісень. Своїми промовами і піснями Антін Митяй підтримував «волю до боротьби за своє національне визволення». Вмів він викликати у селян і сміх, і сльози.[651]
    Відомо, що Митяй грав думи «Маруся Богуславка», «Буря на Чорному морі», «Смерть козака-бандуриста» і багато народних пісень. Знаємо й те, що Митяй в українському війську був принаймні від 1919 року — воював на бронепотязі «Хортиця» та у повстанських загонах на Харківщині…
    Але доля борців за волю України, як правило, закінчується у ворожих лещатах… Потрапив у пастку й Антін Митяй. Сталося це в селі Семенівка Лисянської волості. Не бажаючи потрапити до московських рук, Антін пустив собі кулю в чоло.[652] Це була велика втрата для повстанців… І хоч бандуриста козацтво не вберегло, та бандуру вони все ж врятували…
    Майже всі козаки Цвітковського мали коні. Одягнені ж були в більшовицькі шинелі й рогаті будьонівки. Під такою машкарою Цвітковський не раз заїжджав у села, де стояли червоні частини, зокрема і до Медвина. Часом селяни не могли розібрати, хто до них завітав — свої чи лихі люди.
    Про це й написав Микола Василенко, начальник постачання загону отамана Цвітковського. «Незважаючи на те, що в обозі був гарний харчовий запас — як для вояків, так і коней, його мало використовували, хіба цукор, бо селяни нас дуже радо харчували найліпшим зі своїх харчів»,[653] — свідчив він.
    Спочатку «при нашому вході в будь-яке село селяни поспішно старалися приховать якнайскоріше харчові запаси… — писав Василенко, — мені ж, як постачальникові загону, треба було вживати заходів для задоволення як козаків, так і старшин якнайліпшими харчами. Тож при першім намірі стрічав такі заперечення:
    — У нас нічого нема, недавно у нас були якісь солдати і все забрали, все поїли…
    — Та, може, ще що й для нас зосталось? А ви пошукали б, то, напевно, знайшли б. Хіба ж ви не знаєте, як то погано бути голодному, а ми сьогодні так зголодніли в бою з розбійниками…
    Перед селянином виникала загадка, він помічав велику різницю між тими «солдатами», що все забрали та все поїли, і цими, що не дуже-то суворо просять поїсти, що ця ввічливість так різниться з тією настирливістю, а часом і погрозою. Тому-то дядько з ніяковістю пита:
    — А скажіть, будь ласка, з яких ви будете?..
    — А вам котрі подобаються більше? То ми з тих і є, — казав я.
    — Ну, та для нас усі добрі… Все ж таки скажіть по правді… — І селянин заминався. — Ну, ви балакаєте так, як і ми… але хто його зна.
    — Та ми ж, дядьку, балакаємо так, як і ви, і хочемо того, що й ви, то й воюємо за нашу справу.
    — То ви… українці?
    — Ну, певно ж, дядьку.
    І всякі підозріння і недовір’я зникали, на лицях селян з’являлася радість, і харчів знаходилось багато більше, ніж їх було треба».[654]
    
    На Звенигородщині не раз громили євреїв. Причину знайти було неважко, адже євреї робили добровільні пожертви на Красну армію (про це, наприклад, збереглися записи у Боярській волосній книзі).[655] Хоч, по правді сказати, євреї намагалися задобрити всіх (і червоних, і білих, і махновців, і петлюрівців) — і саме щоб нова влада не громила їх. Спрацьовувало ж це проти євреїв: кожна наступна влада згадувала, що ті вітали і фінансували їхніх ворогів.
    Звинувачення у погромах впало і на старшин Цвітковського. Мовляв, його заступник Левко Химич особисто рубав єврейським дітям голови.[656] Ця інформація суперечить свідченням очевидця — Миколи Василенка, начальника штабу Медвинського повстання. Ось його спогад із книги «Медвин в огні історії»…
    При з’єднанні зі своєю пішою частиною на Уманщині, писав медвинський старшина отамана Цвітковського, партизани Цвітковського несподівано зустрілись із відділом будьонівців.
    «То були кримські татари, — писав Микола Василенко. — Вони, розправившись зі своїми комісарами, знищили містечко Жашків, бо, як казали, «мой нє любіт жід». Їхній невеличкий гурток прилучився до нас, а решта пішла до Криму…»[657]
    Кримські татари, вбрані у будьонівки, допомагали українцям маскуватися під більшовиків і, таким чином, уникати переслідування. Одного разу повстанці вирішили під виглядом червоноармійського загону заїхати у Медвин. «Там якраз не було більшовиків, а міліція сховалася, — згадував Микола Василенко. — Ще не доходячи до села, гурт кримців відділився з наміром розвідки і вихором понісся до Медвина. Коли ми вже увійшли в містечко, то побачили кілька трупів старих і молодих жидів. Отаман Цвітковський зауважив кримцям, що на таке їхнє ставлення до мирного населення ми не можемо дивитися байдуже. Пригадую, що я казав їхньому старшині:
    — Ви нас цим компрометуєте не лише перед нашим населенням, а й перед цілим світом…
    — Батька, твой не знаєт, — відповів він і додав, як і завше: — Нет жід — не большевік…
    І татари, дуже розгнівані нашим протестом, незабаром відлучились від нас, попрямувавши на південь».[658]
    Що ж до антижидівських настроїв серед українців, то вони, звісно, були. Відображала їх популярна в тій місцевості пісня:
    
     
      Повстаньте, Медвин та Ісайки,
      Зробіть наліт на Богуслав.
      Розіб’єм всі жидівські лавки,
      Бо новий лад уже настав…
     
    
    Співали її на мотив «Варшав’янки».
    Був й інший варіант пісні, який зберегла Соломія Матвієнко (Дивнич):
    
     
      Повстаньте, Медвин та Ісайки,
      Робіть наліт на Богуслав,
      Бийте жидів черезвичайки
      І добивайтесь людських прав.
     
    
    Так що, напевно, били євреїв і в Боярці, як і в інших місцях. І насамперед за зненавиджені народом ЧК, які пов’язувалися насамперед із тодішнім єврейством…
    На початку грудня 1920 року, коли повстання пішло на спад, відділи Цвітковського з’єдналися із загонами Андрія Гулого-Гуленка, Семена Гризла та Петра Дерещука. Загальне командування над повстанцями Уманщини, Звенигородщини і Таращанщини (3000 багнетів, 600 шабель) обійняв Андрій Гулий-Гуленко. Бої вели проти частин 45-ї та 47-ї піших совєтських дивізій, Першої кінної армії Будьонного і бригади Григорія Котовського. Після поранення Андрія Гулого-Гуленка і розпорошення повстанського з’єднання Цвітковський вирішив зиму 1920–1921 років перебути у Виноградській волості…
    Визвольна боротьба вічно тривати не може: вона завершується перемогою або поразкою. Цвітковський закінчив свою боротьбу поразкою: він піддався на більшовицькі обіцянки «амністії» і 28 липня 1921 року привів залишки свого загону в Медвин. Краще послухав би Миколу Василенка, розпустив загін і наказав повстанцям поодинці пробиратися за кордон…
    «О 2-й годині з боку Вовчої Гори (так називалася вулиця) повільним бігом на конях, у «будьонівках» і всьому большевицькому одязі та озброєнні, наближався повстанський загін на чолі з Квітковським і його штабом — всього з півсотні чоловік (насправді 38 осіб. — Ред.), — згадував Іван Дубинець. — Загін в’їхав у двір райвиконкому, на обставлену вартовими червоноармійцями площу, вишикувався військовим порядком перед столом, за яким стояли представники большевицької влади, і зліз із коней».[659] До кожного з повстанців підходив червоноармієць, забирав коня і відводив убік. Першим склав зброю отаман, за ним — старшини і козаки.
    Потім вишикувались у колону.
    Військовий старшина Медвина звернувся до них зі словами:
    — Совєтська влада, влада робітників і селян, милостива навіть до тих, хто збройно воював проти неї. Совєтська влада проголосила амністію і дає можливість виправити свої помилки дальшою чесною працею над зміцненням завоювань Октября. Всім вам, згідно з постановою уряду, як амністованим, видаються документи, на підставі яких на всій території совєтських республік вас ніхто не має права переслідувати. Ви можете скрізь вільно їздити і чесно працювати. Такі самі документи видаються і вашому отаманові Квітковському та його заступникові Слуцькому, але, перед тим як одержати їх, мусять з’їздити до Харкова і перед українським урядом скласти деякі свідчення про діяльність загону.[660]
    Один за одним підходили до столу повстанці. Лише отаман і його заступник Слуцький стояли осторонь. Лісовикам видавали документи — у бланки з печатками вписували імена та прізвища, які вони називали, і видавали на руки. «Потому бувших повстанців, а тепер вже «повноправних совєтських громадян», випустили з двору, а Квітковського й Слуцького взяли під варту і завели до приміщення райвиконкому. Другого дня раненько їх під вартою відвезли до станції Миронівки, а відтіля поїздом — до Харкова…»[661]
    Повстанці по-різному сприйняли «амністію». Розумніші на другий же день вислизнули з села. «Інші, більш наївні та менш обережні, щиро повірили в «амністію»… непомітно зникли в застінках Чека. Хто був зразу виїхав із Медвина, але по кількох роках вернувся, маючи надію, що про нього як повстанця вже забуто й він зможе потихеньку жити біля своїх рідних, тих також непомітно зліквідовано…»[662]
    Трагічно закінчив своє життя й отаман Цвітковський. Його розстріляли чекісти на початку 1923 року в рідній Умані, напевно, після показового процесу…
    Із п’ятнадцяти тисяч повстанців Цвітковського до нас дійшли імена лише кількох із них: ветлікар Боярки Левко Химич (син його став завзятим комсомольцем), Сава Кирилович Химич (отаман боярських повстанців), колишній волосний старшина Сава Іванович Степаненко (захисник Медвина), власник боярської олійні Олександр Вишнівський, Павло Добровольський, старшина Левко Титаренко, Левко Шіптенко з хутора Дубина, Василь Олександрович Грушівський, Сава Іванович Степаненко, кобзар Антін Митяй, Хома Сидоренко (Лебідь), Платон Слуцький, Степан Гарбуз, Матвій Дивнич…[663]
    Оці півтора десятка прізвищ із п’ятнадцяти тисяч ще раз підтверджують думку, що несправедливість продовжує панувати… Скільки людей захищало свою Батьківщину, а імена їхні потонули в мороці поразки…
    
   
   
    
     25. Іван Савченко-Нагірний, отаман Наддніпрянського партизанського загону
    
    
    Козацьке село Вереміївка широко розкинулося на лівому березі Дніпра, там, де вкритий скіфськими курганами та козацькими могилами широкий степ, розрізаний кришталево-прозорою Сулою, з високої гори стрімко обривався у Дніпро. Тут, навіть не прислухаючись, можна було почути дихання — то вогке і холодне, то полум’яно-пекуче — знаменитого Холодного Яру, що багатозначно причаївся по той бік Дніпра. Надвечір за селом, у степу, між козацькими могилами Близницями, можна було зустрітися з тінями великих предків — Петра Дорошенка, Івана Богуна, кошового Гладкого, а у весняному реві стрімкої дніпрової протоки Ревун — почути їхні закличні голоси.
    Іскри незабутого вогненного минулого продовжували жевріти у місцевій топоніміці: острів Богун, гора-укріплення Воїнь, куток Нечаївка, урочище Дубина… Та й саме слово «Вереміївка» було багатозначним, воно означало «бучу», «сум’яття», «буряну погоду», «бурхливу годину». У червні 1895 року тут у сім’ї Григорія Савченка народився хлопчик. Назвали його Іваном.
    У Вереміївці завжди признавалися до козацького роду — і наприкінці XIX, і на початку XX століття. Вереміяки — справжні козарлюги, кремезні, поставні, гоноровиті та ще й на голову вищі од сусідів. Тож не дивно, що одним із поширених вереміївських прізвищ було Келеберда, яке означало «висока людина». Традиційними промислами «високих людей» були рибальство, чумакування та… полювання на ворога, який не один раз приходив у це благословенне місце, щоб поневолити, розруйнувати, спалити. Тому вереміяки завжди були на сторожі.
    Сюди, у куточок старовинного життя, наповнений войовничими козацькими типами, де, здавалося, кожний водяний млин, не поспішаючи, стиха оповідав про славні діяння предків, нестримно тягнуло українських митців: тут малював картини Опанас Сластіон, творив музику славетний Микола Лисенко, що з сусідніх Гриньків; наповнювався селянськими образами Михайло Старицький, рідне село якого, Кліщинці, було за дві версти від Вереміївки. Тут збирали українські пісні й казки Михайло Драгоманов та фольклорист Порфирій Мартинович, роздавала українські книжки мати великої Лесі України Олена Плічка. На місцевому багатолюдному ярмарку співали легендарні українські бандуристи Остап Вересай, Михайло Кравченко та Федір Кушнерик, яких приваблювала не лише мальовничість природи, а й щедрість селян.[664]
    У скарбницю українського фольклору вереміяки подарували «Казку про запорожця», «Казку про Правду»,[665] віршовану казку «Подарунча»,[666] казки «Мара», «Два з торбою», «Відьма», «Харциз», «Два брати», «Як запорожці їздили у Петербург до цариці», пісні «За нашою слободою» та «Ой під вишнею», розповідь «Про кошового Гладкого», «Розказку про те, як дід Іваненко втік з Вереміївки через Дніпро на той бік у Боровицю, а відтіль з Боровиці у Січ і як при йому те було, що і Січ руйнували, як запорожці тікали до турецького султана, як війська край брали і як уже навпослі дано їм, запорожцям, місце коло Чорного моря, де вони і понині живуть».[667]
    Історія села підтвердила, що назва «Вереміївка» цілком відповідала характеру місцевого населення. Не дивно, що тут 1905 року сталися революційні селянські заворушення, які увійшли в історію як Вереміївська буча.
    Село недаремно отримало таку бурхливу, буряну назву.
    Перед Світовою війною 1914 року тут жило 16 тисяч населення (у півтора рази більше, ніж у повітовому центрі Золотоноші), з них 76 % козаків.[668] Центр села називався Столиця, а кутки мали такі назви: Город, Тимченки, Погоріле, Заболото, Біла Голова, Пасічне, Нечаївка, Баталей, Запіски, Миклашівка, Клодівка, Бражне, Синівка, Липаївка, Колодівка, Лани.
    Родина Савченків жила на Заболоті. Інший уродженець Вереміївки — славетний отаман Келеберда — мешкав на кутку Пасічному, неподалік Кривого узвозу.
    Батьки Івана — хлібороби Григорій та Олександра Григорівна Савченки — були малоземельними. Не дивно, що мати колисала Івана у позиченій колисці. В родині ще було двоє дітей: старший син Олександр і молодша донька Ганна, яку називали Галею.
    Закінчивши сільську школу, далі Іван освіту здобував самотужки. Односельчани запам’ятали його з книжкою в руках, їм здавалося, що Іван ніколи з нею не розлучався.
    Як виглядав майбутній отаман? Вище середнього зросту, чорнявий, гарний і поставний. Любив носити вишивану сорочку. З дитинства був привчений шанувати українські звичаї. З великою повагою ставився до односельчан. Надзвичайно шанував матір (батько рано помер) і старшого брата, з ніжністю ставився до сестри.
    В дитинстві був слухняним та спокійним хлопчиком. Його уяву вражали оповіді дідів про набіги татар, походи запорожців, козацькі тунелі під Дніпром, легенди про скарби у козацьких чайках, затягнутих у дніпрові печери…
    Хоч і мав Іван лагідну вдачу, але страшенно обурювався, коли принижували людську гідність, коли хтось виявляв несправедливість. Оповіді дідів, думи кобзарів, книжки, якими захоплювався з дитинства, та особисті спостереження допомогли йому збагнути всю глибину несправедливості — і національної, і соціальної — не тільки до односельчан, а й до всього українського народу, який, як говорив Савченко, сотні років був під національним гнітом, загубив мову і культуру. Не один раз у юності він зустрічався з мерзенним лицем великодержавного шовінізму. Цьому сприяла й служба в російській армії: аж до Лютневої революції 1917 року виконував обов’язки писаря у канцелярії військового коменданта Золотоноші. Через шовінізм росіян, за власним визнанням, він і став оборонцем національних прав і культури. Хотів, щоб український народ піднісся врівень з іншими народами. За здійснення мрії свого життя Іван Савченко готовий був боротися зі зброєю в руках, а коли треба, то і накласти головою.
    Революційна повінь лютого — березня 1917 року супроводжувалася страшною дніпровою повінню, яка завдала неабияких збитків вереміякам. Дніпро, здавалося, попереджав земляків про величезні випробування, які насувалися на них…
    На шлях боротьби за здобуття українським трудовим народом національних прав Іван Савченко ступив уже 1917 року: восени Золотоніський гарнізон відрядив його делегатом на 3-й Всеукраїнський з’їзд військових, який 20 жовтня розпочався у Києві. За 10 днів, протягом яких тривав з’їзд, Іван познайомився не з одним діячем українського руху. У листопаді він повернувся до Золотоноші, але вже через місяць його викликали у столицю. Тут, орієнтовно від грудня 1917 року, служив у артилерійському відділі військового міністерства Центральної Ради.[669] Очевидно, тоді ж став членом партії лівих есерів.
    Працював до приходу першої «соввласті»… Коли 1 березня 1918 року Центральна Рада, підперта німецькими військами, повернулася, Савченко знову поїхав до Києва з метою обійняти попередню посаду. Але вже 29 квітня стався переворот: соціалістична Центральна Рада була усунута, до влади прийшов гетьман Павло Скоропадський. Вважаючи себе соціалістом-революціонером, Іван Савченко відмовився присягнути на вірність гетьману, який стояв на виразно антисоціалістичних позиціях…
    Коли Петлюра скинув Скоропадського, Іван Савченко став завідувати судовим відділом Золотоніської комендатури. Але Директорія, яка зламала державний апарат гетьмана, виявилася неспроможною побудувати власний. У країні запанувало безладдя, чим і скористалися росіяни: Україну заполонили їхні війська — зі сходу наступала Красна армія, з півдня сунули денікінці. Лівобережний фронт Армії УНР під ударами москалів і збільшовичених ватаг українських селян відкочувався від Харкова і Полтави, швидко наближаючись до Дніпра. Врешті українська армія перейшла на правий берег, а Красна армія увірвалась на Золотонощину.
    Друга «соввласть» мобілізувала до однієї з червоних бригад і Савченка. Побувши якийсь час серед москалів, він самовільно покидає частину. Приводом для цього, очевидно, стало всенародне повстання проти комуни і чрезвичайок, яке 7 травня 1919 року проголосив отаман Матвій Григор’єв. У травні 1919 року влада у Золотоноші та повіті на якийсь час перейшла до григор’євців.
    А з півдня вже підступала Добровольча армія. Не зустрічаючи опору, вона посувалася вздовж Дніпра до Києва. Більшовики завзято тікали.
    Довідавшись про існування Всеукраїнського повстанського комітету, Савченко командирує туди довірену людину, яка привозить наказ негайно організувати Золотоніський повстанський комітет. Савченко доручення виконує і творить підпільні структури. Сформувавши козацький загін, восени 1919 року піднімає у своїй місцевості повстання проти білогвардійців.
    Приблизно у грудні 1919 року в Золотоніський повіт вливається Красна армія, цього разу нібито щоб допомогти «братньому українському народу» вигнати денікінців з України. Більшовицькі агітатори, аби заручитися підтримкою населення, розпускали чутки, що Красна армія діє у союзі з Петлюрою.
    Певний час Савченко вичікував — хотів побачити, яку виявить позицію третя «соввласть». Тим часом, щоб не мобілізували до московського війська, разом з товаришами вступає до міліції. Переконавшись, що нічого не змінилося, що заяви про визнання Самостійної України Совнаркому лише прикривають окупаційну суть Красної армії, кидає службу в міліції та налагоджує контакти з отаманом Келебердою — на той час найвпливовішим ватажком в окрузі.
    Усі три «соввласті» наочно продемонстрували звірине обличчя великоросійського шовінізму. Савченко зазначав, що кинувся у вир збройної боротьби проти цієї влади, коли остаточно переконався у лютій ненависті місцевих «совработніков» до української мови та культури…
    14 лютого 1920 року до Вереміївки та сусідніх Москаленків несподівано прийшла українська армія. До Вереміївки вступили частини Волинської дивізії, а у Москаленки — запорожці. Здивуванню і радості селян не було меж — вони просто не вірили своїм очам, що перед ними рідна армія. «Та хіба у Петлюри є військо? — запитували селяни. — А нам і денікінці, та й товариші казали, що вас вже давно немає».[670]
    Тим часом політичні референти Армії УНР збирали волосні сходи і виступали на тему «Що значить Самостійна Україна?». Лекції справили величезне враження. Всі селяни висловлювалися за Самостійну Україну. Вони з гордістю заявляли, що більшовиків не визнали «і не дали, і не дадуть ні одного козака до Червоної армії».[671]
    Командарм зазначав, що місцеве населення зробило на армію дуже добре враження: хати прибрані рушниками на образах та портретами Тараса Шевченка. Майже у кожній родині був «Кобзар». Впадала у вічі заможність полтавців.[672]
    Штаб Армії УНР розташувався у Москаленках. Саме тут командарм Зимового походу Михайло Омелянович-Павленко видав кілька наказів по армії. В одному з них (від 16 лютого) говорилося: «Тут кожний козак упевнився в тому, що він творить волю Народу, що Нарід наш вірить своєму війську, чекає від него визволення від ярма, яке хочуть накинути всі пришельці. Наше втомлене довгою війною козацтво отримало від самого Народу під час походу подяку, подяку щиру, міцну, що надає йому силу на новий подвиг».[673]
    Лише в Жовниному, де існувала комуністична організація, до нашого війська поставились вороже.
    Командування армії встановило «живий контакт» із місцевими повстанцями. У наказах і спогадах не вказується, з ким саме, але з великою часткою ймовірності можна стверджувати, що мова йде про отаманів Келеберду та Савченка.
    Зрозуміло, що прихід Армії УНР та визволення нею низки населених пунктів, у тому числі й Золотоноші, підняло дух населення. А на носі була вже весна. Тож не дивно, що селяни почали «гострити ножі, зубити серпи і мантачити коси», збирати розібрані на зиму кулемети.
    Вже у березні 1920 року по всьому повіту діяли невеликі загони. Більшовики скаржилися, що повстанці «безнаказанно нападают на волости и села — (и) исчезают в лесах, болотах и кулацких хуторах». Так і згадуєш вислів «крутити веремію», тобто робити швидкі напади, атаки, нападати то тут, то там. Саме так діяли вереміївські отамани Нагірний і Келеберда.
    У Золотоніському та сусідніх Хорольському й Кременчуцькому повітах оперували й чисельніші загони, наприклад того ж Келеберди, котрі мали по 200–300 козаків. Ось кілька повідомлень із Золотоніського повіту про те, як крутили веремію гайдамаки XX століття:
    «В районе Еремеевской,[674] Жовнинской, В.-Буромской и Лялинской волостей оперирует Келеберда. 20 августа банда произвела налет на Жовнино, разбила Советский отряд… Бандитами выпускаются воззвания, что коммунисты продают Украину и агитацию против жидов и кацапов… Мобилизация прошла скверно… Разверстка тормозится бандитизмом…»[675]
    «В ночь на 4 сентября в Васютинскую волость ворвалась банда, разграбила волисполком. Караул Советского отряда открыл по бандитам стрельбу, бой продолжался один час. Бандиты отступили в направлении Москаленок Еремеевской волости».[676]
    «В Еремеевской, В.-Буромской, Прохоровской, Безпальчевской, Гельмязевской, Драбовской, Лялинской волостях милиция, терроризированная частыми бандитскими налетами, почти бездействует».[677]
    «В селе Москаленки появилась банда 200 человек».[678]
    До Савченка-Нагірного з’являється Гаврилко — представник Холодноярського повстанського комітету. Він запрошує отамана відвідати повстанком. У вересні 1920 року Савченко-Нагірний разом із ним перепливає на правий берег Дніпра і беззастережно підпорядковується Холодноярському повстанкому, продовжуючи, таким чином, традицію послуху старій гетьманській столиці Чигирину, адже майже три століття тому Вереміївська сотня вже входила до складу Чигиринського полку війська Богдана Хмельницького.
    Повернувшись до Вереміївки, Нагірний збільшує свій відділ. До нього вливаються рештки загону отамана Келеберди. Виконуючи наказ Холодного Яру, Нагірний на чолі сотні вирушив на Хорол. Дії координував із місцевими повстанськими організаціями. Ось більшовицькі повідомлення про повстання в Золотоніському повіті:
    «2 октября — положение в уезде тревожное, город на осадном положении…»[679]
    «Положение уезда и города критическое, бандитизм принимает повсеместный характер, в корне разрушая всякую работу… По дороге Жовнино — Ирклеев бродят мелкие банды».[680]
    «9 октября в Еремеевке была банда до 100 человек. Бандитизм там принимает широкие размеры. Организуется петлюровская банда под предводительством Савченко и неизвестного председателя партизанского комитета. Бандиты расклеивают воззвания, ведут агитацию; участвуют местные кулаки, интеллигенция. Работа волисполкома приостановлена…»[681]
    «В уезде по некоторым волостям действуют только местные бандиты, которые мешают продработе, преследуют волмилицию».[682]
    «В селе Москаленках Васютинской волости находится банда до 200 человек».[683]
    «17 октября в с. Песчаное ворвалась банда, вооруженная бомбами, винтовками и револьверами, расклеивала воззвания и прокламации с призывом против жидов и к вооруженному восстанию против Советской власти… 19 октября в Ирклеев прибыла банда численностью до 30 человек, ограбила волисполком, телефонную станцию, обстреляла и разграбила милицию, захватила лошадь начальника района, 14 штемпелей… Настроение бедняков, кулаков, интеллигенции с. Песчаное контрреволюционное; советские учреждения не работают — мешают банды».[684]
    «В Драбовской волости развивается бандитизм, прибыл агент Петлюры Беспощадный, проводящий митинги, организовывающий бандитские отряды… В Мойсенской волости бандитами разбиты волисполком и военком, работа приостановилась, (советские) служащие под угрозой бандитов отказываются работать».[685]
    Вереміївський краєзнавець комуністичної орієнтації Олексій Бондар зазначав: «Нагірний (Савченко І.Г.) після смерті отамана Келеберди став одним з найбільших бандитів, командиром загону «щирих українців». Проводив він ту ж лінію, що і Келеберда, і, не дивлячись на умовляння жителів села (очевидно, комнезамівців. — Ред.) стати на сторону радвлади, продовжував боротись за вільну Україну. У своїй роботі був сміливим. Робив сміливі вилазки, не рахуючись зі своїм життям». Олексій Бондар називав Нагірного «запеклим націоналістом, який дорожив своєю сивою шапкою і синьою чумаркою та іншими націоналістичними клейнодами…»[686]
    Затріщали морози, випав сніг, і повстанський рух знизив активність. Нагірний, як і інші отамани, вирішив на зиму розпустити загін. А тут якраз дійшли чутки про чергову «амністію». Нагірний використав її своєрідно. Він вирішив створити «свою» міліцію, яка б захистила селян від грабунку продзагонів і охороняла партизанів. З цією метою він відпускає частину повстанців, які нібито «розкаялися» і виказали бажання зі зброєю в руках стати на захист «соввласті». Сам же Савченко з ядром загону залишився зимувати на дніпровських островах, підтримуючи зв’язок із Холодним Яром.
    Новосформований «летучий отряд по борьбе с бандитизмом» очолив «амністований» повстанець із загону Нагірного Микола Дібрівний (інколи пишуть Дубровний), який, зазначали згодом більшовики, «хотя и перешел на сторону соввласти, все-же не оставил своего прежнего гнусного дела — бандитизма». Перебуваючи на посаді командира червоного загону, Дібрівний підтримував тісний зв’язок з отаманом, передавав йому секретну інформацію, попереджав про наміри ЧК і міліції, зокрема й про плани ліквідації самого Нагірного.
    Збереглася записка отамана до «червоного командира»: бачили, мовляв, як ви переправлялися через річку, але стріляти не стали, адже серед вас — чимало гарних хлопців.
    Тим часом Нагірний знову з’являється на виклик Холодноярського повстанкому, зустрічається із заступником Гулого-Гуленка отаманом Герасимом Орлом-Нестеренком. Ознайомився з наказом Петлюри не проводити на власний розсуд активних виступів, а вести послідовну і обережну підготовчу роботу та чекати наказу про повстання.
    Нагірний вертається на Лівобережжя і розбудовує підпільні структури. Нарешті приходить наказ про початок повстання. У розпорядження Савченка з Холодного Яру прибуває загін (200 козаків). З ними він здійснює успішний наліт на кінну сотню 5-го полку 5-ї червоної дивізії. Забирає 32 коней і зброю. Бере у полон 47 червоноармійців. Виконавши завдання, Нагірний переправляється через Дніпро і воює в околицях Холодного Яру.[687]
    У травні 1921 року (орієнтовно 20–21 травня) його козаки порозвішували у селах листівки: «Наказую всім служащим Сов. — комуністичних установ на побережжі Чигиринщини негайно з дня оголошення цього наказу кинуть працю й надалі такої не проводить. За невиконання цього наказу усі служащі зазначених установ будуть караться вплоть до розстрілу. Керуючий Наддніпрянським партизанським загоном Нагірний. Земельний відділ і суд — працюйте. Отаман Нагірний».[688]
    У другій половині червня 1921 року партизани перебували на дніпровських островах у районі Воронівки — Чигирина. Ворог виявив їх. Більшовицьке командування наказало 2-му батальйону 62-го полку завантажитись на бронеплав «Громкий» і «в кратчайший срок уничтожить банду Нагорного». Попереджені завчасно Дібрівним, партизани змінили місце табору. Довелося і «помполка 62 тов. Єґорову» отримати від начальства наганяй за те, що не впорався із завданням.
    Невдовзі Нагірний знову перебрався до Холодного Яру. Про це свідчить більшовицьке звідомлення: «Чигиринский уезд. Банда Нагорного 7 июля появилась в районе Холодного Яра, где совершает налеты на ближайшие села, так — совершили налет на Грушевский сахарный завод, что в 7 верстах северо-восточнее местечка Каменки, забрано 12 пудов сахара, 150 пудов овса, 39 пудов ячменя…»[689]
    У липні — серпні 1921 р. для Холодного Яру настали тяжкі часи: місцевість по вінця заповнили червоні частини, які взяли повстанців у лещата. Бій переходив у бій. Аби зберегти людей, Нагірний знову відпускає частину повстанців, щоб ті «амністувалися». Партизани поставили умову, щоб їм залишили зброю і прийняли під команду Дібрівного. Таким чином, «зміцнювалися» лави загону «по борьбе с бандитизмом» Миколи Дібрівного.
    Під тиском ворога невеликий відділ Нагірного відходить на північ — «в район, ограниченный с северо-востока рекой Тясмин, с севера — железной дорогой из Черкасс на местечко Смела, с юга трактовой дорогой Каменка — Чигирин».[690]
    12 серпня отаман вступає у бій із більшовицькими головорізами. Совєтське джерело стверджує, що партизанам було завдано «рішучої поразки». Зокрема, бюлетень таємно-інформаційного відділу СНК УССР № 99 сповіщав, що у бою вбито члена Окружного повстанського комітету Терехова-Терещука і захоплено в полон члена повстанкому Горбанюка, які перебували у загоні Савченка. Інше більшовицьке джерело свідчить, що Терехов діяв принаймні до травня 1922 року.
    У вересні 1921 року до Нагірного добираються представники повстансько-партизанського штабу Петро Максимович Скопець і начальник розвідки штабу 6-го району Петро Зотович Самутин (у майбутньому генерал-хорунжий Армії УНР). Діставши необхідну інформацію від Нагірного, Самутин повернув на захід, а Скопець залишився організовувати повстанський штаб, та згодом і він вертається за кордон.
    Нагірний на островах не відсиджувався, а безупинно налітав на волосні виконкоми, палив їх разом із паперами та портретами Леніна. Така доля спіткала Боровицький, Жовтянський, Іркліївський, Оржицький та інші волосні виконкоми. Поруч з отаманом весь час були юнаки: вісімнадцятилітні Ярема Трохимович Прудкий і Федір Леонтійович Мусієнко, Іван Опанасович Казидуб (21 рік) та Григорій Корнійович Казидуб (1901 р. н.).
    «Для боротьби проти банди Нагірного у Вереміївці, — згадував комуніст-краєзнавець Олексій Бондар, — на кутку Лани та кутку Колодівка стояли загони червоноармійців, один з яких був направлений з артилерійської школи. Однієї ночі Нагірний разом із бандою поїхав у село. Вранці повернувся на тачанці з червоним прапором, везучи зброю та женучи коней. Тачанку затопили у воді, а все інше переправили на Жовту косу. Через добу вранці до берега підійшли червоноармійці і з кулемета почали стріляти по Жовтій косі. Бандити побігли вглиб, а Порубльовий із декількома бандитами стояв коло берега, прикриваючи відхід бандитів углиб острова. Приїхав командир загону червоноармійців і почав просити (слово «просити» автор закреслив і написав — «вести переговори»), щоб Порубльовий вернув зброю, коней, прапори. Після переговорів повернули тільки прапори…»[691]
    Напровесні 1922 року отаман Нагірний відновив боротьбу. Серед інших у його загоні були Ярема Прудкий, Іван і Григорій Казидуби, Костянтин Казидуб, Степан та Іван Адаменки, Скопець, Упир, Головенко, Воловенко, Мусієнко. Роль зв’язкових та розвідників виконували Федір Канівець і Данило Олександрович Келеберда, які ще й приносили повстанцям їсти.
    У травні 1922 року Іван Савченко організував на дніпровському побережжі Полтавщини повстанський комітет, до якого увійшли, окрім інших, Терехов і Мандзя.
    Серед акцій отамана тих днів — «нападения на волостные и сельские исполкомы, разгром ссыпных пунктов, порча телеграфных проводов»… У протоколі Золотоніської повітової військової наради за 1922 рік вказувалося, що «петлюрівська банда Нагорного зустрічає співчуття селянства і всіляке сприяння з боку куркульського елементу».[692]
    В іншому чекістському документі зазначалося, що «банда Нагирного в количестве 7 человек, петлюровской окраски, оперирующая в Золотоношском уезде и скрываясь на островах реки Днепра, расположенных в районе сел Мудровка и Топиловка, изредка для совершений операций переходит в Чигиринский уезд. Так, например, (…) июня (число написано нерозбірливо. — Ред.) означенная банда ворвалась в Боровицкий волисполком, у председателя которого забрала 150 млн. рублей советских денег, 118 рублей серебра и пять рублей золота общегражданского налога».[693]
    У комуністичній агітці «Черкащина у відбудовчий період 1921–1925 рр.» є згадка про загін отамана Нагірного: «Ця банда затятих ворогів Радянської влади продовжувала діяти ще у 1922 році. Вони нападали на сільські Ради, магазини, пароплави на Дніпрі. Так, 1 вересня 1922 р. банда вчинила наскок на Москаленківську і Котлівську ради, знищила папери сільради, в тому числі і розписки про вручення платникам обкладних листів єдиного натурального податку. В селі Москаленки знищено податкові списки. А в ніч із 24 на 25 вересня того ж року в селі Москаленки Васютинської волості було вдруге вчинено наскок банди в 12 чоловік. Пограбовано сільраду, знищені всі заново заведені списки і пограбовано 90 пудів жита, зібраного на користь голодуючих (двофунтовий збір). Органи Радянської влади в таких випадках створювали інститут відповідачів із куркулів та інших антирадянських елементів, які повністю відшкодовували збитки від бандитів. Так було зроблено і у Москаленках: 90 пудів хліба було конфісковано у куркулів — в інституті відповідачів».
    Козаки Нагірного з охотою здійснювали різноманітні диверсії. Так, вночі 15 вересня 1922 року неподалік Вереміївки вони затопили землечерпалку. А вдень у районі пристані Бужин, що за 15 верст на північ від Чигирина, інша диверсійна група Івана Савченка затопила барку з вугіллям. «Для ликвидации банды того же числа выступила к(анонирская) л(одка) «Грозящий» с десантным отрядом в количестве 25 человек… (А) 19 сентября банда Нагорного численностью 40 пеших и конных (сильно преувеличено) произвела налет (на) с. Котлов и Москаленки… где банда, уничтожив дела волисполкома, бежала…»[694]
    У листопаді 1922 року командир «летучего отряда по борьбе с бандитизмом» Микола Дібрівний із метою здобути для повстанців кулемет налетів із кількома «червоноармійцями» на двох міліціонерів кінного резерву повітової міліції. На жаль, у перестрілці його було застрелено.
    Після його смерті «комуністичний» загін очолив Білий, він же Григорій Фесенко, — «амністований» повстанець Нагірного. Новий командир своїм помічником призначив Івана Павловича Цокала (Чорного), ще одного «амністованого» козака Нагірного. Як і свого часу Дібрівний, міліціонери повідомляли отамана про небезпеки, які підстерігали його на гарячих стежках партизанської війни.[695]
    Під час несподіваних зустрічей козаків Нагірного та «червоноармійців» Білого ніхто не зчиняв стрілянини, а такі «червоноармійці», як Григорій Семенович, Опанас Грицай, Григорій Казидуб, Олексій Шарий і Лимар передавали партизанам набої, зброю, друкарську машинку. Сам же загін у будь-яку хвилину готовий був перейти на бік повстанців.
    Розуміючи, що «комуністичний» загін Білого ненадійний, чекісти вирішили його обеззброїти. Для цього наказали прибути у Золотоношу. Але «червоноармійці», збагнувши що до чого, наказу не виконали, а Білий ще й написав листа «наштабуезду», в якому попереджав, що в разі спроб роззброїти загін він без бою не здасться. Врешті Білого застрелив підісланий агент ҐПУ, а «міліціонерів» москалі таки роззброїли.
    Понад чотири роки діяв отаман Нагірний по обидва береги Дніпра — в Чигиринському, Черкаському, Золотоніському та Хорольському повітах. Лише протягом 1922 року козаки здійснили десятки нальотів на совєтські установи. Восени того ж року Олександр Переузник, односельчанин отамана, випадково зустрів отамана, який на світанку йшов повз його хату, що знаходилася коло покритої лісом гори, неподалік Порубльового узвозу. Іван Савченко йшов у село зі сторони степу. Був у вишиванці. Переузник запропонував отаману змиритися з совєтською владою і жити «нормальним життям, адже вже можна».
    — Боротьба програна, з ким ти залишився? — сказав Олександр Переузник.
    — Я, — відповів Нагірний, — навіть коли залишуся сам, продовжуватиму боротьбу…
    Арештували отамана під час планової облави. Сталося це у лютому 1923 року. Ось як розповідав про це Олексій Бондар: «Спіймали Нагірного за допомогою інституту відповідальних (заложників)… Було це зимою. Облаву почали зі степів від Жовнина. Відповідальних вислали по степу ланцюгом, через кожний кілометр по фронту ішов відповідальний. За ланцюгом відповідальних йшли представники влади: міліція, частини особливого призначення. Першого дня пройшли до хутора Казидубів (де нині знаходиться ферма колгоспу в селі Ленінське). На хуторі й переночували. Другого дня пошук продовжили. Вже перед селом Великою Бурімкою побачили у степу хату, із димаря якої клубочився дим. До хати підходили надзвичайно обережно, щоб ніхто із присутніх у хаті не почув тупоту. Хату оточили кругом легко, бо вікна в ній були вибиті і заткнуті соломою. Відповідальні виявили у хаті двох людей, один із них виявився Нагірним…»[696]
    Згодом було заарештовано Степана та Івана Адаменків, які під час затримання вчинили збройний опір. Дехто, наприклад А. Мусієнко, Іван та Григорій Казидуби, сподіваючись перехитрити ворога, «прийшли з повинною» в ҐПУ.
    Полтавська газета «Голос Труда» радісно повідомляла про арешт «незаурядного бандита» Нагірного. «Дела его широко известны жителям Приднепровской части Полтавщины», — повчально писала газета.[697]
    У тюрмі Іван Савченко мав достатньо часу, аби обдумати своє життя, свою боротьбу. І знову переконався, що правильно зробив, виступивши проти совєтської влади. «Смертна кара, яка може бути примінена за мої вчинки, мені не страшна, — писав він, — але мені страшно і соромно, що над моєю могилою буде висіти табличка: «Бандит і ворог робітників і селян».
    26 жовтня, вже в ув’язненні, у Нагірного з’явилася можливість написати і передати листа своїм рідним. Цей лист зберігся до наших днів. Подаю його з невеликими скороченнями:
    
     «26 жовтня 1923 р.
     Полтава — Тюрма.
     Добрий день, любі мої рідні:
     мамо, Олександр і ти, сестро Галю!
     Мені сьогодні оголошено, що моя справа закінчена і на 12 листопада назначена в суд — в Надзвичайну сесію Полтавського губсуду, чого я не бажав і ніколи не ждав, позаяк сесія суду (проходить) без участі правозаступників і при зачинених дверях, а головне, суворо карає взагалі.
     І от, одержавши такі неприємні для мене відомости і такий короткий час життя, всього 17 днів, я рішив написати Вам листа, щоб хоч коротенько з’ясувати Вам, як я прожив прошедші дев’ять місяців, і якими вони мені довгими та тяжкими показались, і як скоро проходять ці шістнадцять днів і наближається сімнадцятий, себто 12 листопада, який рішає судьбу мого молодого життя.
     Любі мої рідні! Прошедші дев’ять місяців мого тюремного життя, де прийшлося бути відірваним від всього, де пришлося забути про всю красу природи, бо із-за високих камінних стін видно тілько одне голубе небо, яке теж казалось немилим без земної природньої краси, широких степів з пахучими квітками та садками та широкого лугу над батьком-Дніпром… І як не тяжко було сидіти за гратами в’язниці, як не тяжко було забувати про все сказане, але все-таки я цей час прожив як будь-тоби весело і непомітно. Але доживати останні дні, яких вже не так багато осталось, тяжко до безкраю.
     Правда, сказати наперід, що мене чекає в той роковий для мене час (12 листопада), я не можу, але приблизно скажу, що надій на життя мало. І як неприємно і тяжко Вам буде слухати ці слова, але нічого не вдієш.
     Я знаю, що ця груба звістка ляже важким каменем на Ваші серця і поране їх, особливо серце рідної матері, яке давно вже пошматоване і так багато лиха зазнало… Я прошу пробачити мені…
     Не буду писати, як буде і як повинно бути, коли я залишусь живий, а беру крайність, себто коли розстріляють. Я знаю, що пережити такий час, як мусите пережити Ви і я, тяжко, тяжко і тяжко, але ми мусимо його пережити. І якщо дійсно моя доля заснула і мені прийдеться загинуть, то не плачте за мною… Мені себе не жалко, а жалко вас. Коли я загину, то це все й страждання, а Ваше тілько почнеться.
     Мені страшенно шкода Галі. Ви сяк-так, хоч теж не мед пили, а все-таки прожили, а вона ще й не бачила життя. Правда, я не батько й не маю права розпоряджатись, але я не можу не сказати Вам свого слова, бо Ваше гірке і тяжке життя залеже від мене…
     Ви страждаєте… за те, що я мав щире і правдиве серце, щиро поважав свій рідний край і нарід й з одвертою душою пішов боронити його, не спізнавши, що нарід, особисто наш, український, це сіра маса, яка не тілько не здатна робити сама або допомагати в роботі, а навіть не здатна й гадати про щось гарне, себто про свою кращу долю. Тілько й того, що весь час, як ті гади, шипіли з нор, даючи своє жало, щоб я ним когось кусав, а коли прийшло до гіркого, то вони злякались і во ім’я спасенія своїх маєтків подло віддали мене на кару.
     Я коли згадаю, як я вірив на людей і ніс за їх своє молоде життя і нарешті одержав таку дяку, так хочеться проклясти той час і хвилину, в яку я клявся бути оборонцем. Правда, я і вмру оборонцем, але оборонцем не свори зрадників, а оборонцем тої святої ідеї, за яку я голову ніс і кладу її в могилу. «Ну, нічого, моя мука буде комусь наука».
     Історія колись скаже, хто я був і де дівся. Нехай вони живуть, а Ви страждайте, але нехай не забувають, що їхнє життя куплене кров’ю Вашого сина.
     І так, любі мої рідні: мамо, брате Олександре і ти, сестро Галю! Може, цей лист буде останнім не тілько в цей час, в ці останні дні, а може бути останнім в моїм цвітущім житті, то ще раз прошу Вас: не плачте й не турбуйтесь.
     
      
       Не плач, моя рідна мамо,
       Так за мною дуже.
       Цим ти мені не поможеш,
       Тілько тобі хуже.
      
      
       Ти і так зазнала горя,
       Як іще кохала,
       Як в колисці позиченій
       Мене колихала.
      
     
     Взагалі історія життя нашої сім’ї тяжка з початку. Мабуть, наша така доля. Ну, нічого, що не є погане, то все лучче. Бажаю Вам, мої рідні, всього найкращого. Міцно жму Ваші руки і гаряче цілую Вас.
     Ваш син і брат І. Савченко (Нагірний).
     Прощай, моя люба Вкраїно,
     І ти, замучений нарід її…
     І. С.
     Вітайте всіх товаришів і знайомих і скажіть, що я їх, вмираючи, прошу, нехай допоможуть Вам в житті.
     Галю, передай привіт своїй подрузі Ярині.
     Пробачте, що так нерозборно написав — дуже спішив».[698]
    
    
    12 і 13 листопада 1923 р. Надзвичайна сесія Полтавського губернського суду розглянула справу «банды Нагорного». Серед обвинувачених були Іван Савченко-Нагірний, Зиновій Опанасович Носенко, 49 років, Михайло Кирилович Харченко, 28 років, Данило Олексійович Каліберда та інші. Під судом опинилося 19 чоловік. Всі вони, як з’ясувалося, «потрапили в банду під впливом шовіністичної літератури…»[699]
    «Выяснять суду было нечего, — писав кореспондент газети «Голос Труда». — Конечная цель, к которой стремился Савченко-Нагорный и его соратники, — свержение Советской власти и установление национального шовинистического государственного строя Украины».[700]
    13 листопада 1923 року Надзвичайна сесія постановили розстріляти Івана Григоровича Савченка (Нагірного). До розстрілу («как главарей банды») було засуджено і його побратимів — Степана Опанасовича Адаменка (1898 р. н.), Ярему Трохимовича Прудкого (1902 р. н.), Федора Леонтійовича Мусієнка (1901 р. н.), Івана Опанасовича Казидуба (1899 р. н.), Григорія Корнійовича Казидуба (1901 р. н.) та Омеляна Микитовича Воловенка (1897 р. н.).[701]
    Івана Савченка-Нагірного, Степана Адаменка та Ярему Прудкого — без амністії. Мусієнку, Воловенку, Іванові та Григорію Казидубам, «враховуючи оголошену амністію», вирок замінено на 10 років ув’язнення із суворою ізоляцією і конфіскацією «всього майна». К.М. Казидуба засудили до 2-х років ув’язнення.[702]
    Але для російських окупантів було важливо не тільки знищити партизанів, а й перед смертю скомпрометувати їх, борців за Українську державу. Росіяни розуміли, що героїчна загибель козацтва викличе захоплення і бажання помсти.
    Нічого дивного немає в тому, що окупанти йшли на різні фальсифікації, аби очорнити світлу пам’ять про українських повстанців. Наприклад, у пропагандистській книзі «Вартові революції» стверджувалося, що голова Кременчуцької ЧК Моздревич без зброї прийшов «у лігво бандитського отамана Нагорного» і переконав лісовиків у «згубності їхньої справи». «Всі вони разом зі своїм керівництвом склали зброю і повернулися до трудового життя і не раз робили послуги чекістам у викоріненні бандитизму».[703]
    Добре, що у нашому розпорядженні виявилися матеріали (теж совєтські), які спростовують цю «ідилічну казочку»: і про капітуляцію отамана Нагірного, і про «повернення до трудового життя», і про послуги у «викоріненні бандитизму», тобто у зраді побратимів і тих ідеалів, за які вони боролися.
    Тому з недовірою ставлюсь і до твердження «Голоса Труда», що повстанці Нагірного — всі як один — слізно визнали, що «заблуждалісь» і тепер дуже шкодують за лихо, яке нібито заподіяли своєму народові. Останній лист отамана та жорстокі вироки промовляють самі за себе…
    Свинцеву крапку у героїчному житті отамана Наддніпрянського партизанського загону і його славних побратимів поставив «сотруднік губсуда Байков», який на світанку 20 грудня 1923 року в полтавській тюрмі без жалю і, очевидно, з вірою у «правоє дєло» розстріляв Івана Савченка-Нагірного та його друзів — козаків Степана Адаменка і Ярему Прудкого…
    Односельчанка Марія Іванівна Рубачева згадувала той день, коли прийшла вістка про розстріл Нагірного. В їхній хаті того дня зібралася сільська інтелігенція. Коли повідомили про смерть отамана, всі, хто був у хаті, заплакали. Й інші односельчани страшенно жалкували за ним.
    Ярина, якій Нагірний в останньому листі передав привіт, заміж так і не вийшла. Тужачи за своїм Іваном, вона збожеволіла.
    Галя, сестра отамана, на схилі літ, коли тяжко було на серці, просила рідних почитати братового листа. Вкотре слухаючи останнє слово брата, гірко плакала. Перед смертю передала листа племінникові Симону Васильовичу Савченку[704] з проханням зберегти для нащадків…
    Управління СБУ в Черкаській області 1994 року передало на зберігання в архів УМВС у Черкаській області кримінальну справу № 14395 Савченка Івана Григоровича (отамана Нагірного), яка нараховує 904 аркуши.
    Чи може науковець взяти її до рук, щоб досконаліше вивчити історію рідного краю? Чи можуть нащадки отамана Нагірного ознайомитися з історією своєї родини?..
    На перешкоді стоїть закон, ухвалений ще в часи СССР. Дію цього закону відчув на собі двоюрідний онук отамана Володимир Савченко — 1998 року йому «на законних підставах» відмовили у проханні ознайомитися зі справою. Не було й задоволене його прохання про реабілітацію Івана Савченка-Нагірного. Прокурор відділу прокуратури Черкаської області С. Шведун 14 вересня 1998 року (№ 15/2948-98) дав таку відповідь: «Савченко (Нагірний) Іван Григорович засуджений за те, що він разом з іншими громадянами організував повстанські загони для боротьби з радянською владою… У зв’язку з тим, що Савченко (Нагірний) І.Г. був засуджений за злочини, що відносяться до категорії загальнокримінальних, а не політичних, він реабілітації не підлягає».
    Отак чітко і однозначно сказано, що політичний характер боротьби, яку вів отаман Нагірний («повстанські загони для боротьби з радянською владою»), носить «загальнокримінальний» характер. Тобто, згідно із законами нинішньої «української» держави, отаман Наддніпрянського партизанського загону, який входив до складу збройних сил Української Народної Республіки і підпорядковувався Головному отаманові Симону Петлюрі, є кримінальним злочинцем. І цей бездушний цинізм спостерігаємо всі роки існування незалежної держави!
    Совєтська влада подбала про те, щоб і про місце поховання отамана Нагірного ніхто ніколи не довідався. А його Вереміївку — повстанське впродовж віків село — в середині 1950-х років утопили у Кременчуцькому водосховищі. Населення — те, що залишилося після поразки Національно-визвольної війни 1917–1920-х років, після Голодомору 1933 року, репресій та Другої світової війни, — переселили на гору, де була заснована нова Вереміївка.[705]
    Старі вереміяки і сьогодні чують із-під води голоси своєї старої козацької — таки знищеної — Вереміївки.
    Вічна пам’ять козацькому селу і його святим оборонцям!
    
   
   
    
     26. Андрій Гулий-Гуленко, командувач Південної групи військ УНР
    
    
    Читаючи звернення Андрія Гулого-Гуленка до українських селян, переконуєшся, що отаман був надзвичайно емоційною і вразливою людиною. Через зранене серце пропускав він народний біль, розпач і «гнів на ворогів». Коротенькі листівки-заклики отамана свідчать про його великий публіцистичний хист. Гулий-Гуленко вмів надзвичайно образно, яскраво і лаконічно передати суть проблеми, знайти стежку до сердець селян. Не дивно, що на його заклик селяни наїжачувалися багнетами, вилами і косами і, забуваючи про господарство, готові були йти за своїм отаманом у вогонь та воду.
    Ось одне із його звернень:
    
     «Селянин! Заклопотаний працею, ти не маєш часу подивитися на те, що робиться навкруги тебе. Подивись! Налетіла з Московщини голодна й безробітна зграя, яка знов заводе комуну, розмножує дармоїдів і злодіїв. Захоплюючи владу в свої руки, забризкані кров’ю твоїх синів, братів та батьків, ця банда всесвітніх пройдисвітів знов накидає «діктатуру пролєтаріята», гіршу (від) царського або денікінського ярма. Вспамятай той час, коли вже два рази були у нас на Вкраїні ці непрохані гості. З такими ж обіцянками, як і тоді, прибули вони і в цей раз. Ми дамо тобі землю, волю, знищим буржуїв, дамо тобі лад і спокій, навезем краму, машин і т. инше, — кричать горлаті кацапи-комунисти.
     Та й навезли. Подивись, чого навезли: китайців, латишів, мадяр, голодних кацапів, а разом з цим комуну, черезвичайку, комбєди, цілі потяги совітських грошей, які зовсім нічого не варті.
     А ти, селянин, давай хліб, скот, коней, сало, давай цукор, вугілля, сіль. Все це вивозиться комуністами в голодну й обідрану Москівщину в тих же потягах, в яких привезли тобі комуну… Коли совітське військо вступало в Україну, як ти вигнав Деникіна, комуністичний бог Лейба Троцький Бронштейн в свойому наказі обіцяв не посягати на права українського народу, встановити таку владу, якої він сам бажає.
     Що ж ви бачите тепер?
     Хіба ця влада твоя, хіба вона в твоїх руках?
     З’явились ревкоми, ісполкоми, продкоми, наркоми, комбєди і інші «бєди», в яких сидять зовсім чужі тобі люди.
     Якого ж добра бажає тобі отой безбатченко комуніст, якому все ідно, як би тільки добре пожити — чи то на Москівщині, чи на Вкраїні, чи в Німеччині. Цей інтернаціоналіст, не маючи своєї хати, чи може подбати про твій спокій, про забезпечення твоїх потреб?
     А що роблять комуністи з тими лицарями, які б’ються з ворогами за твою батьківщину, за кращу долю українського народу. Скільки їх сидить по в’язницях та порозстрілювано по черезвичайках?! Скільки кращих синів України гине під ярмом комуни?!
     До якого часу ми будем терпіти таке знущання чужинців?!
     Годі!
     Терпець увирвався. Треба раз назавжди покінчить з такими катами.
     Бери рушницю, вила, лопату і гони з рідної землі дармоїдів. Ти їх виженеш, як вигнав Деникіна, як вигнав їх уже два рази.
     Геть чужинців з України!
     Хай живе Українська селянська Республіка!
     Командуючий повстанцями Херсонщини та Катеринославщини
     Отаман Гулий-Гуленко».[706]
    
    
    
    Як починався життєвий шлях видатного українського отамана?
    Андрій Олексійович Гулий народився в жовтні 1886 року в Новоархангельську Херсонської губернії (нині Кіровоградська область) у селянській родині. Навчався в Рішельєвській гімназії м. Одеси. 1907 року поступив до Новоолександрівського інституту сільського господарства та лісівництва, де брав активну участь «у суспільному житті українського народу». «Необхідно зазначити, — говорив Андрій Гулий, — що сім’я моя була чисто українською. Вже навчаючись у гімназії, я детально вивчив всю українську літературу, а в інституті вступив до Української Громади і вів там просвітницьку роботу».[707] Став членом партії есерів, але з часом залишив її.
    1911 року закінчив інститут, здобувши професію лісівника.
    Того ж року Андрій пішов «вольноопределяющимся» до російського війська. Служив у 11-му саперному батальйоні в Одесі. Згодом здобув чин прапорщика інженерних військ. Воював на Південно-Західному фронті. Був тричі поранений, а відтак і нагороджений за геройство старшинським Георгіївським хрестом.[708]
    Після поранень служив у 11-му інтендантському полку командиром роти. 1917 року він уже став капітаном російської армії.[709]
    Тоді ж визнаний непридатним до військової служби і відряджений у Бессарабію на лісову заготівлю та гідротехнічні роботи в ГІДРОРУМ. Тут Андрій бере участь в українізації тилових частин російської армії Румунського фронту.
    Під час Лютневої революції Андрія Гулого обирають до дивізійного комітету, звідти делегують у РУМЧЕРОД (скорочена назва Центрального виконавчого комітету депутатів рад Румунського фронту, Чорноморського флоту і Одеської округи, до якої входили Херсонська, Таврійська губернії, а також частина Поділля і Волині).
    РУМЧЕРОД було створено у травні — червні 1917 року як коаліційний орган лівих партій. Він підтримував Тимчасовий уряд. Співпрацював і з Центральною Радою.
    Невдовзі капітана Гулого делегують на Всеукраїнський з’їзд військовиків, бо він «від самого початку революції включився в український рух, який розпочався в армії». Влітку 1917-го Гулого обрано до виконкому ГІДРОРУМу. Він переїжджає до Одеси, де в той час організувалась Українська військова рада, яку очолював визначний організатор українського життя Іван Митрофанович Луценко. Полковник Луценко активно взявся за формування Гайдамацького коша — української військової частини. Напевно, зустрічі з ним, сповідником і активним пропагандистом гасла «Україна для українців», зіграли важливу роль в житті Андрія Гулого-Гуленка, тоді члена Української ради від виконкому ГІДРОРУМу.
    У вересні 1917 року Андрій переїхав до Києва, де отримав нове призначення — начальника господарчого відділу Управління технічних військ Центральної Ради. Відтак він опинився у вирі українського життя, епіцентрі творення української державності. Коли зі зловорожої півночі знову подули холодні вітри і на Україну посунули «тєплушкі» з голодними московськими конквістадорами під командуванням Михайла Муравйова, сотник Гулий-Гуленко став зі зброєю в обороні своєї столиці. Та Києва тоді не втримали. На початку лютого 1918 року разом із Центральною Радою Андрій евакуювався до Житомира, а тоді — на Волинь. Незабаром разом з німецьким військом Центральна Рада повернулася…
    Невдовзі Гулий-Гуленко знову опинився в Одесі — вже як командир інженерного полку 3-го корпусу. Політика гетьмана не влаштовувала полковника, і він вступив до Українського національного союзу, який готував повстання проти Павла Скоропадського. Під час таємного засідання Андрія разом з іншими арештували. Через три тижні з допомогою фіктивних документів, які роздобули товариші, йому вдалося звільнитися. В Одесі залишатися було небезпечно. Тож Гулий виїхав до Катеринослава, а звідти — до Ростова. Невдовзі він уже крокував вулицями Новоросійська, «столиці Чорноморії». Тут був центр українського руху Північного Кавказу. Андрія спрямували для організаційної роботи у станицю Кримську. Тут його як члена української організації арештували денікінці. У в’язниці пробув до кінця листопада 1918 року. Але «компромату» контррозвідка не накопала і він вийшов на волю. Знали б денікінці, скільки болючих ударів завдасть їм невдовзі цей чорнявий красень, — ніколи б не випустили зі своїх лабетів.
    Андрій повернувся до Катеринослава, де зустрів давніх знайомих і приєднався до їхньої повстанської праці. Від головного українського командування, яке дислокувалося тоді у Фастові, Гулий отримав призначення командувача Революційними військами Катеринославщини (інша назва — Катеринославський республіканський кіш). Замінив він на цьому посту організатора Вільного козацтва Миколу Горобця. Гулий розгорнув активну діяльність, сформувавши кілька військових частин.
    «Треба сказати, — писав український прем’єр Ісак Мазепа, — що Катеринославщина й Херсонщина була в той час невичерпаним джерелом сирого, але доброго боєвого козацького матеріалу. Традиції колишніх «Вольностей Війська Запорозького»… збереглися тут у більшій мірі, ніж в інших районах України. І коли б не основна слабість тодішнього українства — його переважно сільський характер і звідси фатальна недостача організаційних та ідеологічних сил, які могло дати лише своє українське місто (якого не було. — Ред.), — то ціла українська боротьба тої доби могла б виглядати значно інакше».[710]
    І ось цей «сирий, але добрий боєвий козацький матеріал» оформлював в організаційні рамки полковник Гулий. Разом із Михайлом Малашком і Юхимом Божком Гулий 2 січня 1919 року відбив у махновців Катеринослав.
    У січні 1919 року Гулий тримав проти Добровольчої армії фронт від Херсона до Олександрівська (нині Запоріжжя) і проти Махна — від Олександрівська до Новомосковська. Коли прийшла Красна армія, Андрій «про всяк випадок запросив Центральний повстанський комітет, як триматися… Відповідь була така: «Зустрічати не як ворогів». «Я, — розповідав Гулий-Гуленко, — пояснив повстанцям, що на Україні у нас є спільний ворог — Денікін».[711]
    Начальник штабу отамана Гринько провів переговори у Кременчуці у штабі однієї з бригад 60-ї совєтської дивізії. «В той час, — згадував Гулий, — я отримав через командира 535-го полку наказ влитися в дивізію або здати зброю».[712] Але він розпорядження червоних не виконав і передислокувався в район Знам’янки — Цибулевого.
    У лютому — березні 1919 року повстанці Гулого під тиском григор’євців відступили на захід. У Бірзулі[713] Гулий занедужав і евакуювався до Кам’янця-Подільського. Тут його арештували знову — тепер уже контррозвідка УНР — за «самовільний відхід із фронту». Через кілька днів непорозуміння було залагоджено і Гулого звільнили з-під варти. Але безпідставне затримання глибоко вразило отамана, і коли Петлюра запропонував очолити Запорозький корпус, Андрій відмовився. Українська армія відступила за Збруч, а Гулий залишився в Кам’янці-Подільському. Під прізвищем Гуленко жив як цивільна особа.
    На початку червня 1919 року Петлюра з військом повернувся до Кам’янця-Подільського. Тим часом у місті організувався Центральний повстанський комітет, на чолі якого став есер Назар Петренко. Гулий-Гуленко стає членом цього комітету. Призначають його і старшиною для доручень при військовому міністрові УНР. Але штабна робота була не до душі запорожцю — серце отамана прагло широких степів, дніпрових берегів і моря. І він отримав дозвіл сформувати загін. Прорвався з ним у район Знам’янки та Катеринослава з метою підняти повстання проти Добровольчої армії…
    Вийшовши 8 листопада 1919 року зі станції Калинівка з невеликими відділами піших і кінних козаків, які мали дві гармати і десять кулеметів, Гулий-Гуленко через тили Добровольчої армії з боями пробився до Холодного Яру. З трьохсот хлопців у живих зосталася заледве половина: частина полягла у боях, чимало поранених і хворих на тиф відлежувалося на хуторах.[714]
    Залишивши козаків загоювати рани, Гулий виїхав на Херсонщину. Там зв’язався з місцевими відділами, разом з ними вирушив у Верхньодніпровський повіт, де володарював отаман Михайло Малашко. Об’єднаними силами захопили залізницю «аж до самого Катеринослава». Потім Андрій вирушив в Олександрійський повіт. Спільно з місцевими козаками захопив станцію П’ятихатки та прилеглу залізницю. Тоді з’єднався зі своїм відділом, що чекав у Холодному Яру.
    Агітатори Гулого роз’їхалися по селах, закликаючи українців до боротьби. Селяни тисячами вступали до повстанського війська. Успіхи вражали. «Повстання проходили надзвичайно легко, — зазначав отаман. — Цей момент вважається розквітом Повстанства. В моєму районі я був в буквальному розумінні господарем становища».[715]
    Він виставив ультиматум Добровольчій армії, попередивши, що коли до 30 листопада 1919 року денікінці не залишать української території, то повстанці знищать не тільки їх, а й їхні сім’ї.[716]
    Розгромивши білих москалів у районі залізничних станцій Знам’янка та Фундукліївка, пішов штурмом на Єлисаветград, вибивши з нього добровольців. Якийсь час Гулий утримував місто. Коли денікінці підвели значні сили, відступив. До кінця 1919 року отаман діяв у районі Черкас, Чигирина, Знам’янки, Єлисаветграда, Користівки, П’ятихаток і Катеринослава.
    Гулому-Гуленку підпорядковувалися 1-й і 2-й Олександрійські полки, полк гайдамаків Холодного Яру Василя Чучупака, отамани Герасим Нестеренко-Орел, Трифон Гладченко, Михайло Малашко, Сірко, Око, Ларіон Загородній, Чорний Ворон, Залізняк, Семен Вовк, Калюжний, Канатенко… Сили повстанців Катеринославщини й Херсонщини нараховували до 20000 коліїв.
    Збереглися документи цього періоду, зокрема лист отамана полку повстанців Палія та осавула Лютого від другої половини грудня 1919 року. «По словам представника Штабу Гулого, Коцура і Чучупаки: на Знам’янці стоїть до 20 ешелонів ворога, паротягів нема. У них багато зброї ріжної. Сила їхня опреділяється максімум 200–300 чоловік на ешелон. Не більше 3000–4000 на Знам’янку. Завдання повстанців Херсонщини захопити Знам’янку 3-ма групами: Вашою з Долинської, нашою з боку Олександрії — Користівки, Гулого і инших з боку Фундукліївки — Хирівки. Тоді ворог не зможе дать нам опіру до самої Одеси, бо розвідка Гулого донесла, що вони ніде не групируються. Експидиційних груп ворога по повіту не чуть. В Олександрії поміщики випускають відозви до населення, в яких пишеться про якесь нове 4-хлике правительство, яке дає селянам землю без викупу. Ми вважаєм це за симптом повного їхнього краху. У Петлюри залишилось 20000 війська, яке в районі Ст. Костянтинова. Останні сили не галицькі роспущені по Україні в справі повстання… Про час наступу на Знам’янку повідомимо. В кожнім разі група Гулого цей наступ веде зараз».[717]
    А ось лист Андрія Гулого-Гуленка до командира загону повстанців на Херсонщині Канатенка від 18 грудня 1919 року: «Таємно. Командуючому отрядом повстанців на Херсонщині Канатенко. Наказую з усім Вашим отрядом по одержанні сього, не гаючи а ні жадної хвилини, пересунутись до Світлополя, що за Новою Прагою, звідкіля надіслати зв’язок в с. Диківку (зав. 2-х кляс. школою Страшко), де одержите діспозіцію наступа на Знамьянку, який має вестись загонами, растошованими на північ від залізниці Знамьянка — Кременчук і в якому Ви повинні також прийняти участь. Зі своїми загонами Ви повинні прибути до Світлополя не пізніше 25 грудня по нов. ст. Командуючий повстанцями півдня Гулий, начальник штабу (підпис нерозбірливий), Члени Реввоенштабу (три підписи)».[718]
    Гулий захопив залізницю від Знам’янки до Користівки. «Вдень і вночі «приймали» вони ворожі потяги. Тільки один із них вирвався з-під кулеметного і рушничного вогню (біля ст. Пантаївки) і зупинився аж на ст. Єлисавет, привізши туди багато ранених та забитих». Загрожуючи ворожому війську, розташованому на ст. Знам’янка, повстанські відділи пересунулись із с. Диківки у м. Дмитрівку, звідки й обложили залізничний вузол. «Повстанці на станційних водотягах поздіймали хлистовки і припинили постачання дров для потягів, а демонстрація повстанчої кінноти з боку Дмитрівки пригнобила й без того настрашені ворожі сили. Повстанці, залишивши тут великий відділ кінноти, перейшли залізницю і з боєм захопили Саблинсько-Знам’янську цукроварню. Тут поляг у бою всіми люблений старий гайдамака сотник Коломієць.
    Захопивши ст. Сахарну, повстанці й тут «приймали» ворожі потяги, що йшли на Миколаїв зі ст. Знам’янки, яку ворог вже евакуював. Ні один потяг не проскочив: всі залишилися в руках повстанців… Коли по грунтових шляхах із Знам’янки пересувалася вночі ворожа (денікінська. — Ред.) дивізія, то повстанці напали на неї… Через те, що Знам’янка з усіх боків була оточена повстанцями, ворог майже нічого не встиг вивезти зі станції. Трудно було підрахувати всі трофеї, захоплені на станції. Сотні тисяч набоїв, 20 гармат, до 200 зовсім нових, розібраних кулеметів, до 5000 рушниць, десятки вагонів одягу й т. і. Але всім цим повстанцям скористуватися не довелось».[719] Коли інтенданти сортували здобич, надійшла кінна розвідка більшовиків і оголосила трофеї своїми. Та все ж повстанці забрали близько 100 тисяч набоїв, майже 400 рушниць, багато одягу й іншого військового майна та відійшли до своєї бази — Саблинсько-Знам’янської цукроварні.
    Під Ясеноваткою отаман захопив денікінський відділ з усім майном і спорядженням. Потім козаки Гулого здійснили рейд у запілля Добровольчої армії. Біля станції Канатової вони атакували чотири денікінських бронепотяги, зірвавши колію з усіх боків. Гулий очистив від денікінців Верхньодніпровський, Олександрійський повіти, а також частину Кременчуцького; захопив залізницю Знам’янка — Катеринослав і значні склади амуніції і зброї.[720]
    Під час однієї з атак на Єлисаветград до Гулого приєдналися 120 кінних і 200 піших червоноармійців — це були українці, мобілізовані в Росії. Втекли до Гулого й місцеві селяни, яких москалі насильно мобілізували до Олександрійського полку. Близько тижня велися запеклі бої, але повітового міста взяти так і не вдалося. Врешті денікінці залишили його без бою. І 26 січня до Єлисаветграда «переможно» вступила… Красна армія, яка посувалася в ар’єргарді повстанців.
    Слід зазначити, що Андрій Гулий-Гуленко розгортав повстанські дії на захист української державності у повному відриві від уряду: він не знав, що сталося з Директорією, нічого не відав про долю української армії. І не тому, що не хотів підлягати центру… Історична вина Директорії полягала в тому, що вона не звернула уваги на потужні повстанські сили півдня та інших частин України, які відстоювали «самостійність УНР».
    А отаман Гулий розгортав протимосковські акції ширше і ширше. В середині січня 1920 року він тримав фронт Знам’янка — Мишурине — Верблюжка — Суботинці.[721] Політичний референт УНР Зимового походу старшина Василь Совенко зазначав, що «операції, які перепровадив… Гулий-Гуленко, колосальні».[722] «Про Командуючого повстанцями Катеринославщини та Херсонщини, — писав Василь Совенко, — можна сказати, що це людина невиданої хоробрости, відваги і твердої волі та дужого характеру».[723]
    Вістки про діяння Гулого-Гуленка дійшли й до Армії УНР, яка здійснювала Зимовий похід. І командарм Омелянович-Павленко вирішив йти на з’єднання з повстанськими військами.
    25 січня в районі с. Володимирівки (Левшеного) Єлисаветського повіту нарешті зустрілися частини української армії з гулівцями. Відбулася «злука двох національних сил» (вислів Михайла Омеляновича-Павленка). Зустріч з отаманом Гулим була «любою і сердечною». Сільська хата, де знайомилися, нагадувала вулик: «Все тут гуло від розмов та вигуків, бо зустрілись старі товариші по зброї… а навіть знайшлися й рідні. Враження від організованности Гулівців було надзвичайне; партизани мали бравий козацький вигляд: в доброму військовому убранні зо всіма національними відзнаками — шликами, стрічками… Озброєнню партизанів теж можна було позаздрити, бо воно було першорядне. Сміливо можна сказати, що це була справжня «Національна Гвардія»… Від отамана Гулого нам пощастило дістати чимало патронів до рушниць».[724]
    «В особі отамана Гулого-Гуленка Командування знайшло людину, якій довірило зверхнє загальне керування всіма повстанцями Херсонщини, Катеринославщини й далі вгору по Дніпру до Чигирина».[725] Гулий-Гуленко вже керував повстанцями цих губерній, але віднині його посада була затверджена українським командармом. Отамана призначено командуючим повстанцями Правобережної України.
    30 січня 1920 року в «Докладі на ім’я Головного Отамана Петлюри і Уряду УНР» командарм Омелянович-Павленко повідомляв: «Від отамана Гулого отримано слідуючі інформації: в Чигиринському, Єлисаветському, Черкаському, Олександрійському, Верхнє-Дніпровському і Катеринославському повітах розвинена широка повстанчеська діяльність; повстанці мають вже організованість. Партизанських частин нараховується коло 5, а повстанчеських багато більше. Партизани мають один бронепотяг. Настрій повстанців та партизанів бадьорий, живий і надійний».[726]
    Коли Армія УНР під командуванням Омеляновича-Павленка дійшла до Чигиринського повіту, то денікінців тут уже не було: вони, розбиті селянами, втекли на Миколаїв.
    Офіційне приєднання відділу Гулого (400 піших і 150 кінних козаків) до Армії УНР сталося під час наради в Медведівці 12 лютого 1920 року. До війська гулівці влилися під назвою Низової бригади. Очолив її Герасим Нестеренко. А Гулого Омелянович-Павленко призначив командиром 1-ї Запорозької дивізії.
    Частини Запорозької дивізії, вже під командою Андрія Гулого, 17 лютого увійшли у Лубенці, 18-го завітали до Грушківки, 19-го були в Баландиному і Тимошівці. Вночі 19 лютого відділ запорожців обеззброїв кінну сотню Коцура в Кам’янці… Потім був рейд на Лівобережжя… 5 березня, повернувшись із лівого берега Дніпра, зайняли Голованівськ, а наступного дня — Хощовату і — «після невеликої бійки» — м. Гайворон. 11 березня — Ташлик. На великому просторі не побачили жодних слідів влади — ні денікінської, ні совєтської, ні української.
    Близько місяця значних боїв не було. Це трохи розхолодило гулівців. І в ніч на 25 березня 45-та піхотна дивізія Красної армії несподівано напала на с. Ємилівку, де стали на постій штаб Запорозької дивізії та Запорозький кінний полк. «Темна ніч і не досить пильна охорона дала можливість ворогові ввійти в село і відкрити вогонь по вулицях». Ворог почав господарювати в селі. Були захоплені обози, декілька старшин і козаків взято в полон. О 5-й годині ранку Запорозька дивізія перейшла у наступ, щоб визволити товаришів і відбити майно. В атаці взяли участь Запорозький піший полк, батарея і одна сотня чорних запорожців.
    Після бою в наказі № 14 по Збірній запорозькій дивізії отаман Гулий зазначав: «Бій 25-го березня біжучого року вписав нову сторінку в славетню історію Запорізького війська. Рішуча атака пішого полку з мінімальною кількістю набоїв, козацька смерть 2 курінних і поранення одного; батарея Чорних Запоріжців працювала під рушничним і кулеметним вогнем в 800 кроках від ворожої лави; козак пішого полку, котрий верхи підвозив набої до самої лави під ворожим вогнем; атака кінного Запоріжського полку в случний мент якраз тоді, коли ворожа кіннота переслідувала піший полк і дивізії загрожував катастрофічний відступ в паніці; кулеметчик пішого полку, котрий, бачачи, що коні кулемета загрузли в болоті, не покинув кулемета, а відкрив вогонь на 200–300 кроків, піддержавши цим атаку кінного полку. Ця кількість героїв в одному бою показує, що може зробити український козак, котрий знає, за що він бореться, знає, що діло його праве і перемога буде на боці того народу, котрий бореться за свою волю і має таких славетних синів.
    У Ваших очах, Запоріжці, в порядку, в котрому Ви спокійно відходили, я бачив віру в перемогу. Нехай же ця віра, смерть та кров Ваших старшин та козаків не пропадуть марно, а піднесуть Ваш дух для продовження боротьби за волю нещасної Батьківщини. Не губіть свого лицарського хисту, бережіть віру в свої сили; знайте, що нарід наш дійсно з Нами, що ми бачили в цьому ж бою, і скоро буде перемога, скоро «усміхнеться заплакана мати». Вічна пам’ять павшим козацькою смертю! Слава Героям Емилівського бою!»[727] 
    Також Гулий наголошував, що «кавалерійські начальники повинні мати ініціативу більшу, чим інші начальники, і не боятися іноді провадити цілі операції на свій страх (і ризик)». Як приклад отаман згадав наліт чорних запорожців на містечко Богопіль.
    Цього дня, 25 березня, Запорозька дивізія несподівано контратакувала ворога. Більшовиків (250–300 піших і 60 кінних, озброєних гарматою та десятьма кулеметами) було відкинуто.
    27 березня командарм Омелянович-Павленко у наказі від імені народу сердечно подякував козакам і старшинам Запорозької дивізії Гулого-Гуленка «за хоробрі успішні бої і лицарське поводження» в боях під Голованівськом і Ольвіополем.
    1 квітня Запорозька дивізія захопила станцію Плетений Ташлик. Під час переходу залізниці особливу відвагу виявив полк Чорних запорожців, який повів в атаку на бронепотяг сам комдив Гулий. Панцерник, що обстрілював частини Київської дивізії Юрка Тютюнника, відігнали аж до станції Шестаківка, а там його зустріли вогнем козаки полку імені Залізняка і сотні 4-го полку Волинської дивізії, прогнавши аж до Єлисаветграда, що викликало паніку серед червоних.
    17 квітня став важливим днем для Гулого-Гуленка, його дивізії та всієї Армії УНР. Вирішувалась доля української армії. Армія, що п’ятий місяць воювала у відриві від уряду УНР, не отримуючи від нього жодної допомоги, дійшла до критичної межі, за якою була або катастрофа, або слава. Не маючи набоїв і снарядів, вона підійшла під м. Вознесенськ, в котрому, за даними розвідки, були колосальні запаси зброї та спорядження.
    І це місто, залога якого складала близько тисячі осіб, Армія УНР повинна була взяти багнетами та шаблями. У Вознесенську якраз відбувався комуністичний з’їзд, і можна було передбачити, що червоні частини збільшаться за рахунок делегатів. «Але, — зазначав Гулий-Гуленко, — український вояк може зробити все. Він знає, за що бореться, він вірить в правоту свойого діла, (він) знав, що м. Вознесенськ взяти треба, ворога знищити і покрити неувядаємою славою Українське військо».[728]
    Перший напад кінноти Гулого на Вознесенськ о 2-й годині ночі не вдався. Нова атака не забарилася — вже за годину Запорозька дивізія рушила на ворожу твердиню. Червоні, знаючи про розпачливий стан українського війська, вирішили піти у протинаступ. Два бронепотяги, маневруючи, густим вогнем обстрілювали українців. Добре озброєний відділ червоних (400 чоловік) засипав запорожців кулеметним і рушничним вогнем. Наші практично не стріляли, бо не було чим. Довелося відступати. Ворог кинувся в поле «добівать пєтлюровцев». Та його зупинила шрапнель кінно-гарматного дивізіону Олекси Алмазова. Тим часом Гулий-Гуленко повів в атаку свій повстанський відділ, «який за ним ішов в огонь і в воду».[729] Полк Чорних запорожців підтримав атаку, а Запорозький піший полк під командою полковника Івана Дубового, «не маючи набоїв і наполовину без рушниць, йдучи, ляскав долонями, піддержуючи атаку повстанського відділу. Ворог почав відступати. Тут Кінний полк під командою полковника (Івана) Литвиненка з’явився на обрію великою лавою і, попередивши піхоту, почав рубати ворога… Ворог панічно розбігався, кидаючи зброю… Запоріжці на плечах у ворога вдерлись до самого міста».[730]
    Отак «без куль, одними шаблюками та багнетами захопили місто, як дійсні сини України».[731] На полі бою залишилося 280 трупів ворога, 400 більшовиків отримали поранення… Було захоплено два мільйони рушничних набоїв і 32 тисячі гарматних, дві важких гармати і 18 легких, 8 гірських і 12 мітральєз, 5000 рушниць, 48 кулеметів, чотири ешелони військового майна, 4000 фір ворожого обозу, 10 млн. совєтських грошей і цінне господарче і технічне майно. З нашого боку, як твердить Совенко, було забито двох козаків, а п’ятьох поранено.
    У наказі № 18 «по військам армії УНР» Михайло Омелянович-Павленко зазначав: «17 квітня упертим боєм цілої армії взято м. Вознесенськ. В самім бою, не дивлячись на майже повну відсутність набоїв, Армія виявила повну велич… Всі частини виконали покладені на них завдання… Величезна військова здобич є нагородою муштрованому козацтву за сю славну побіду. Здобуті військові трофеї дають можливість значно збільшити ряди нашої армії озброєним козацтвом. Хай цей день буде нагородою нашому козацтву за довгий, тяжкий і славний похід».[732]
    За один день бойова міць української армії різко зросла: було відновлено артилерію, кулеметні частини, піхота отримала нові рушниці з багнетами, пластуни змінили свої куцопали на нові кавалерійські рушниці, кіннотники здобули списи, сідла, остроги, легкі кулемети. «Навіть панотці, урядовці, немуштровані погоничі — все тримало рушниці в руках, підперезувалося кулеметними стрічками, закладало ручні гранати за пояс…»[733] Багато зброї роздали селянам.
    Спочивати на лаврах було ніколи. Вже 22 квітня Запорозька дивізія Гулого-Гуленка здійснила рейд у район Ананьїва, охопленого повстанням проти росіян. Уже насувався червоний відділ, який підтримували броньовики. Ворог запалив село Селіванівку, яке повстало проти кривавої комуни. Гулий вчасно прийшов на допомогу. Його Запорозький кінний полк спільно з 3-м кінним полком Івана Литвиненка та кінно-гірським дивізіоном Олекси Алмазова в короткому бою розбив ворога.
    23 квітня запорожці разом із частинами Волинської дивізії розгромили ще один сильний відділ червоних, на озброєнні якого було три гармати. А 24-го гулівці знищили совєтську частину, що йшла на Ананьїв із боку м. Святотроїцька. У цей час Київська дивізія Тютюнника зайняла Балту. 25 квітня тютюнниківці контрнаступом знищили ще одну частину, яка атакувала була Балту. Командарм зазначав, що у боях коло Вознесенська, Ананьїва та Балти гулівці, тютюнниківці, частини Волинської дивізії та місцеві повстанці виявили «надзвичайно велику хоробрість і відвагу».
    До останнього дня Зимового походу Гулий виказував «чудеса хоробрості і відваги». Недаремно командарм призначив його одним із своїх заступників.
    3 травня Запорозька дивізія, до складу якої входили повстанські відділи отаманів Герасима Нестеренка-Орла й Ананія Волинця, несподівано зайняла Тульчин, захопивши чимало майна і три ворожі штаби частин 14-ї совєтської армії. 6 травня роз’їзди героїчного полку Чорних запорожців, головної ударної сили Запорозької дивізії Гулого-Гуленка, зустрілися з роз’їздами дивізії Армії УНР під командуванням полковника Олександра Удовиченка. «Радості не було кінця. Дух армії піднявся, настрій неописуємий, — згадував політичний референт УНР при Запорозькому війську Василь Совенко. — Не дивлячись на страшну втому, армія знову готова йти на ворога, не вимагаючи відпочинку. Повернулась фронтом на південь і пішла в наступ, преслідуючи розбитого ворога…»[734]
    Запорозька дивізія Гулого-Гуленка зайняла правий фланг спільного українсько-польського фронту проти більшовиків. У той час вона нараховувала 248 старшин, 692 багнети, 536 шабель, 30 кулеметів і 8 гармат. Стояли у подільських селах Писарівка і Качківка. Чекали поповнення, адже в деяких куренях залишилося не більше 20 козаків. Ходили чутки, що невдовзі буде наказ йти на Одесу. Та сталося інакше — довелося відступати, хоч москалі і не дуже напирали.
    Через Дзибівку, Бушу, Озаринці і Сказинці рушили на Серби, де колись поляки жорстоко закатували Івана Ґонту. Виявилося, що Перша кінна армія Будьонного 5 червня прорвала фронт на відтинку 13-ї польської дивізії на південь від Білої Церкви і поляки побігли до Польщі, оголивши лівий фланг українського війська. Тож мусили запорожці вирівнювати лінію фронту.
    Минули вже і Могилів. Бій прийняли у містечку Лучинець. Незважаючи на перемогу, запорожці отримали наказ відступати далі — бо сусідні українські частини вже помандрували на захід. Удень проходили по 40 верст…
    Від 14-го до 25 липня українські частини тримали оборону на лінії Збруча. Потім — знову відступ. Зупинилися аж за Дністром, у Галичі… Звідси і почався наступ «на Україну»… Дністер перейшли через напівзруйнований місток коло Нижнева 14 вересня. «Як скоро ми не йшли, — згадував запорожець Слоквич, — а дігнати не могли ворога… Весела наша була дорога. Козаки жартували, співали і незчулися, як прийшли до Збруча. Серце радувалось… Радість наша була безмірна. Вечером сиділи ми коло вогню і мріяли вже про Золотоверхий Київ: проженем ворога аж до Московщини… і запануєм у рідному краю». Та не так сталося, як мріялося. «Лукава для нас доля ще раз над нами насміялась».[735] На вимогу поляків, які підписали з росіянами у Ризі таємний мирний договір, наступ українських дивізій було зупинено. Це дало можливість більшовикам впорядкуватися, отримати підкріплення з Росії…
    У жовтні Андрій отримав наказ здати командування Запорозькою дивізією і прибути до штабу армії за новим призначенням. 24 жовтня 1920 року він з’явився на виклик. «Симон Петлюра, — розповідав Гулий-Гуленко, — поклав на мене обов’язки об’єднати повстанців, які на той час у досить значній кількості оперували в запіллі Красної армії».[736]
    Михайло Омелянович-Павленко наказав Гулому сформувати кавалерійську частину і прорватися в запілля червоних на з’єднання з повстанцями. Добирали охочих ретельно: штаб Гулого рекомендував для рейду старшин, ті ручалися за своїх козаків, козаки брали відповідальність за своїх товаришів. Переважно відбирали запорожців, учасників Першого зимового походу.
    Сотник О. Вдовиченко у своєму спогаді «Рейд генерала Гулого-Гуленка» стверджував, що новостворений Перший полк Чорної січі мав 30 старшин, 350 кінних козаків, 12 кулеметних тачанок і 60 фур обозу. Командиром полку Гулий призначив полковника Сірка, колишнього командира Волинської бригади. Заступником Сірка став сотник Чорнота. До групи приєднався отаман Шепель зі своїм відділом (150 вершників і чотири тачанки). Його відділ нарекли 2-м Надбужанським кінним полком. До групи Гулого приєднався і відділ отамана Ілька Струка, який мав окреме завдання і йшов із Гулим тільки на прорив фронту.[737]
    Своїм заступником Гулий призначив Герасима Нестеренка, колишнього командира Низового куреня Запорозької дивізії, ад’ютантом — поручника Чеховича. Штаб контррозвідки очолив сотник Гришний (Грішний?).
    8 листопада, маючи на озброєнні 50 кулеметів, Андрій Гулий в околицях Ярмолинців прорвав більшовицький фронт. На другий день отаман Струк відділився від групи, попрямувавши у бік Коростеня. Пізніше, вже на Вінниччині, попрощався із запорожцями і Яків Шепель.
    Група Гулого мала завдання прямувати у визначений район, не вступаючи у бої з ворогом. По дорозі знищили лише декілька політруків, воєнруків і червоного комдива, фаетон якого зустрівся їм на дорозі. Вже на Гайсинщині, під містечком Дашовом, ліквідували «заградотряд» (120 вершників при двох тачанках), який, прийнявши запорожців за своїх, необачно під’їхав «просто під цівки наших кулеметів».[738] На цукроварні в м. Шпиченці на Липовеччині гулівці знищили залогу китайців (30–40 осіб). У Животові, знявши непомітно заставу, полонили велику кількість червоних москалів, які відпочивали по хатах…
    Наприкінці листопада для козаків Гулого настали «великі жнива» — Красна армія, перемігши військо Петлюри, відійшла від кордону і ставала по селах на зимові квартири. «Уся Правобережна Україна перетворилася в суцільний військовий табір. У повітових і волосних містечках стояли центри більших військових з’єднань, а по всіх околичних селах спочивали відділи по 30–50 осіб, що займалися реквізицією фуражу, хліба і худоби для своїх частин… І ці довколишні села часто ставали могилою для цих дрібних відділів як від рук (козаків) групи, так і місцевих повстанців».[739]
    За рахунок червоних група Гулого доозброїлася, її вогнева сила зросла до 22 тачанок, а ще шість лежали в резерві, розібрані на возах. Взялися козаки «колекціонувати» і ордени «Красного знамени»: 20 штук познімали з полонених або забитих більшовиків, 11 нагород відіслали за кордон і здали до архіву.
    Дуже вдалий бій стався на Звенигородщині. Тут на шляху трапилася колона силою близько тисячі москалів. Ішли вони організовано по чотири в ряд з інтервалами між відділами. За ними тяглося до двохсот возів обозу. Зблизившись на віддаль 70 — 100 метрів, гулівці раптово розвернули тачанки і накрили окупантів вогнем 22 станкових кулеметів. «Тих пару десятків, що вспіли вискочити з-під вогню наших кулеметів, — згадував сотник О. Вдовиченко, — дігнала і знищила наша кіннота. Ніхто не втік, ціла ворожа колона так і залишилась на шляху. Це була 147-ма бригада 14-ї совітської дивізії. Увесь штаб, прапор і обоз дістався нам у руки».[740]
    На Уманщині гулівці зустрілися з відділом терських і донських козаків (200 осіб). «Групу провадив полковник Цвітковський — колишній командир 8-го ім. Костя Гордієнка полку, — згадував сотник О. Вдовиченко. — Це була частина Кінної дивізії генерала Яковлєва, що стояла поруч із Запорізькою дивізією ще на фронті в районі Бару. І полковник Цвітковський, видно, пішов у рейд тою самою дорогою, що і ми. Обидві групи довший час оперували разом».[741]
    На початку грудня 1920 року в околицях Холодного Яру до Гулого приєдналися козаки отаманів Ґонти (Івана Лютого-Лютенка), Семена Гризла і Петра Дерещука, колишнього державного інспектора 3-ї Запорозької дивізії та Запорозького корпусу. «Отаман Гризло — кремезний чоловік з рудоватою бородою і великим золотим, наче церковна хоругва, шликом, мав навіть свою артилерію».[742]
    Гулий-Гуленко прийняв загальне командування повстанцями Уманщини, Звенигородщини й Таращанщини. Особовий склад групи зріс до 3000 багнетів і 600 шабель. Бої вели з 45-ю і 47-ю піхотними совєтськими дивізіями, частинами Першої кінної армії, бригадою Григорія Котовського. Воювали на великому просторі Уманщини, Гайсинщини, Таращанщини і Звенигородщини. «Ознайомившись ближче з повстанчими організаціями, — зазначав Гулий-Гуленко, — я побачив, що вони перебувають у стадії свого максимуму, що всю цю бурхливу масу треба і можна скерувати на будь-яку ризиковану операцію, але за умови, щоб після цієї операції було осягнення мети — з’єднання з фронтом регулярної армії, спокійний від боїв час. Якраз цього вже тоді бракувало».[743]
    У середині грудня 1920 року до Гулого дістався кур’єр командування Армії УНР і повідомив, що надій на відкриття фронту немає, що Армія УНР інтернована, перспективи невеселі. «З огляду на такий стан речей мені наказувалось поступити, як умови даного часу вимагають, — розповідав Андрій Гулий-Гуленко. — Я наказав повстанцям припинити формування в більші одиниці і розпилитись на дрібні відділи (а по можливості й зовсім) і чекати вказівок з Центру… Мій наказ про роздріблення загонів був викликаний недоцільністю подальших ширших операцій в Україні, коли вся українська армія була обеззброєна та інтернована в таборах».[744]
    А тут ще в одному бою неподалік Шполи повстанці потрапили «під шалений вогонь ворожої артилерії» та шаблі великого з’єднання кінноти… Отже, відділи розійшлися у різні боки. Більшість повстанців залишилася в рідній місцевості, але два загони — Сірка і Чеховича — вирішили пробиватися за кордон. «Частинам, які побажали перейти організованими військовими одиницями за кордон, — стверджував отаман, — я дав відповідні вказівки та маршрути, спочатку розбивши їх на невеличкі відділи (максимум 350 чоловік)».[745]
    Андрій Гулий-Гуленко вирішив пробиватись із відділом Сірка кількістю близько 350 чоловік до Румунії. Отаман визначив маршрут: повз Христинівку, через Південну Гайсинщину в напрямку до м. Кам’янки, що над Дністром. Метою було прорватися в район Рибниці, де й перейти румунський кордон.
    У групі Гулого ще був «короткий час повних успіху операцій», але врешті червоні їх вистежили і велика кавалерійська частина почала переслідувати. Вночі не можна було поспати більше як три-чотири години, бо по хатах вже била ворожа артилерія і сікли кулемети. В село, щоправда, червоні не входили. Щоб не наражати рідних людей на ще більші збитки, гулівці мусили йти далі. «Але варто нам лише вискочити за село в бойовому порядку і розвернути наші тачанки, — згадував сотник О. Вдовиченко, — як червоні розсипаються і ближче як на рушничний постріл до нас не наближаються. Але зате цілий день аж до вечора цокотять за нами кулемети і червоні не спускають нас із очей. Так було і того останнього фатального дня».[746]
    Сталося це, «здається, 4 січня 1921 року», під Христинівкою, 5 верст на південь від неї. Ще вночі червоні «засипали гарматним вогнем» село, в якому відпочивали гулівці, а потім цілий день велике з’єднання кінноти переслідувало повстанців, час од часу намагаючись атакувати колону то з лівого, то з правого боку. Відбивши атаки, гулівці несподівано перейшли в наступ і вогнем тачанок розпорошили по полю червоних вершників. Після бою дві години їхали спокійно. Ворога ніде не було видно. Здавалося, що червоні нарешті відчепилися. Але не відступала інша біда — страшенний мороз. «Під тиском вітру коні заточувалися немов п’яні. Сухий, зірваний із поля, сніг проникав крізь одіж і колов тіло наче голками». Коні далі везти не могли. Тож пролунала команда:
    — Коні на повід!
    Далі козаки йшли спішеним строєм.
    Пополудні нагадала про себе ворожа артилерія. Стрільна хоч і падали неподалік, та шкоди не завдавали. Далі дорога спускалася в широку балку. Група спинилася. Отаман Гулий витягнув мапу. В цей момент до нього підскочила передова розвідка, а за нею і лівобічна стежа. Начальники роз’їздів доповіли, що за півтори-дві версти зауважено велику колону піхоти, яка вже розсипається в лаву і займає бойові становища. Гулий не встиг дослухати, як затарахкотіли усі чотири ар’єргардні тачанки повстанців. Їм грізно відповіло близько десяти ворожих кулеметів.
    На допомогу ар’єргардові отаман вислав шість резервних тачанок і третю кінну сотню. В короткому бою атаку ворожої кінноти було відбито.
    Не тільки старшини, а й козаки збагнули: попереду і ліворуч наступала ворожа піхота, праворуч била артилерія силою не менш двох батарей, яку, напевно, охороняв сильний піший відділ, «а на карку у нас сиділо велике з’єднання кінноти. Ми попали у вовчу яму, і ця балка могла стати для нас котловиною смерті».[747]
    Отаман наказав залишити більшу частину обозу. На дорозі зосталося близько вісімдесяти возів. Із собою козаки взяли лише 30–40 фур із найнеобхіднішим. До цих фур впрягли по шестеро коней. «Погоничі, підстеливши кожухи і рядна, посідали верхи на пристяжних і рушили ристю ледве помітною дорогою вздовж балки. Почало темніти. У полі розпочався страшний степовий буревій. Під прикриттям ночі і такої сприятливої для нас погоди ми вдарили на ворожі гармати, що стояли під прикриттям 5–6 сотень піхоти, віддалених на 200–300 метрів від батерій. Батерії не вспіли дати ні одної сальви. Уся обслуга разом із кіньми була дослівно зметена вогнем наших тачанок. Але піхота ставила шалений опір, зав’язався упертий бій, що тривав яких 10–15 хвилин. Вогнем наших тачанок і одчайдушною атакою кінноти ми змели ворога з нашого шляху і пробили собі дорогу».[748] Оточення було прорване, але в цьому бою було тяжко поранено Андрія Гулого. Це було вже шосте поранення отамана.
    Зупинилися лише після чотирьох годин швидкого маршу. «Грілися» і підгодовували коней у великому густому лісі. Допомогли командирові зняти генеральську бекешу, переодягтися у цивільне вбрання і вмоститися на звичайних селянських санях, а тоді накрили горою кожухів. Переодягнувся у старий заяложений кожух, підперезаний мотузком, і начальник контррозвідки Гришний. Він мав супроводжувати отамана. Планували дістатися до найближчої цукроварні, де є лікар й амбулаторія, і отримати першу медичну допомогу. Гулий мав фальшиві документи, що він — лісничий, поранений «бандитами».
    Небезпечна мандрівка закінчилася щасливо. Гришний довіз отамана аж до с. Слободзеї, що неподалік Тирасполя. Оскільки Дністер ще не замерз, довелося лягати в лікарню на цьому, совєтському, боці. І тут обійшлося.
    У середині січня 1921 року, коли Дністер нарешті вкрився льодяним панциром, Гришний і Гулий перейшли на другий його бік — у Румунію. Прикордонна сторожа затримала старшин, але, зв’язавшись із румунським командуванням та місією УНР у Бухаресті, звільнила. Наприкінці січня Гулий-Гуленко через Бендери доїхав до Бухареста, де відразу був прийнятий у Генеральному штабі румунської армії…
    А старшини повстанського відділу по від’їзді отамана і начальника контррозвідки стали нараджуватися. Заступник отамана Герасим Нестеренко наполягав продовжувати рейд. Полковник Сірко рішуче виступив проти. Він заявив, що пробиватиметься за кордон. Більшість старшин поділяла його позицію. З Нестеренком залишилося близько 40 козаків і один молодий старшина — хорунжий Кохаренко. Окремий відділ сформував командир кулеметної сотні сотник Островський (15 козаків при шести кулеметах). Всі інші — близько 250 козаків і майже всі старшини — стали під команду полковника Сірка. У цьому відділі було вісім тачанок і практично весь обоз. «Сірко виявився неабияким стратегом і провідником». Він вправно провадив свій відділ, вдало оминав великі відділи ворога, а на малі нападав. Якийсь час відділ Сірка обертався на Гайсинщині, Брацлавщині та біля Ямполя. Шукали контакту з отаманом Заболотним. Нарешті здибалися з ним. Але зустріч та була нещасливою: козаки Заболотного не пізнали своїх і обстріляли відділ Сірка з кулеметів і рушниць.[749]
    Прийняли відділ Сірка за більшовицький і червоні прикордонники. Це була остання помилка в їхньому житті… Знищивши червону заставу, повстанці по льоду перейшли Дністер неподалік с. Рашкова. За цей рейд військове керівництво підвищило у ранзі низку старшин…
    У Бухаресті Гулий-Гуленко довідався про існування оборонного договору між Польщею і Румунією та координацію зусиль двох держав у справі допомоги УНР.
    Андрій Гулий-Гуленко написав звіт про свій рейд в Україну і передав його голові Надзвичайної військової місії УНР у Румунії генералу Сергію Дельвігу. Той зустрівся з військовим аташе французької місії в Румунії маршалом Анрі Петеном, який дуже цікавився подіями в Україні. Дельвіг детально проінформував Петена про рейд групи генерала-хорунжого Гулого-Гуленка.
    Андрій Гулий провів також переговори з генералами Амзою та Горським щодо організації інформаційного бюро, за лаштунками якого мали приховати повстансько-партизанський штаб.
    Тим часом надійшов виклик із Тарнова від Симона Петлюри. Гулий-Гуленко поїхав через Варшаву. В польській столиці (у квітні 1921 року) він зустрівся з генералами Юрком Тютюнником, Михайлом Омеляновичем-Павленком та Віктором Зелінським. Юрко Тютюнник ознайомив Гулого-Гуленка з планами повстання в Україні, яку розподілили на п’ять груп: дві на Правобережжі, три — на Лівобережжі. Межа між 1-ю та 2-ю групами пролягла по лінії Рибниця — Вапнярка — Христинівка — Бобринська — Черкаси.
    Групи розділили на райони, а райони — на сотенні дільниці.
    Південна (Перша) група поділялася на п’ять районів. 1-й (Одеський) очолював Пшонник, 2-й (Балтський) — Семен Заболотний; на чолі 3-го (Єлисаветградського) стояв Герасим Нестеренко-Орел; 4-м (Олександрійським) керував Деркач, а 5-м (Катеринославським) — Гнибіда.
    Південну групу очолив Андрій Гулий. Її тереном визначили такі повіти: Одеський, Тираспольський, Ананьївський, Вознесенський, Миколаївський, Херсонський, Верхньодніпровський, Криворізький, Катеринославський, Єлисаветградський, Олександрійський, Балтський, Ольгопільський і Брацлавський. Іншими словами — від Рибниці й Вапнярки до Дніпра, по лінії ст. Бобринська — Черкаси до Херсона, тоді узбережжям Чорного моря до Акермана і по Дністру до Рибниці.
    У Тарнові Гулий-Гуленко склав звіт Симону Петлюрі та уряду Прокоповича.
    Повернувшись до Румунії, Андрій Гулий відвідує табори для інтернованих вояків Армії УНР, де вербує охочих знову йти в Україну. З них формує Бессарабську групу Української повстанської армії.
    Ось згадка про відвідини ним табору у Прашеві. «Приїхав у повному військовому однострої з генеральськими галузками і зіркою на комірі, — писав сотник О. Вдовиченко. — Із властивою йому кипучою і невтомною енергією почав він тут негайно організовувати свою групу для нового виступу на Україну, який в анналах нашої історії записаний як «Виступ Бессарабської групи генерала Гулого-Гуленка і удар на Тирасполь…»[750]
    Навесні 1921 року Андрій Гулий-Гуленко — за даними ЧК — повинен був прибути в Єлисаветград «для особистого керівництва запланованої першотравневої демонстрації». Мова йде про повстання, яке планувалося розпочати під час першотравневої маніфестації в Єлисаветграді. «Из показаний становится очевидным, — зазначали чекісти, — грандиозность и широта размаха задуманного, но не выполненного плана восстания».[751]
    У червні 1921 року, повернувшись до Бухареста, Гулий-Гуленко зустрівся з Сергієм Дельвігом і начальником румунського Генерального штабу Горським. Внаслідок переговорів Андрію Гулому дозволили заснувати у Кишиневі т. зв. інформаційне бюро. Воно творилося за прикладом штабу Юрка Тютюнника у Тарнові. Тоді ж до Бухареста прибув генерал Микола Капустянський — для переговорів у «більш широкому масштабі». Цей візит мав визначити стосунки між УНР і Румунією. Потім Гулий якийсь час працював у повстансько-партизанському штабі Юрка Тютюнника в Польщі. Зустрічався з військовим представником Франції при польському уряді генералом Нісселем. Гулий зауважив, що дії Франції, Польщі та Румунії в українській політиці солідарні.
    Румунське командування зобов’язалося організувати в Кишиневі роботу інформаційного бюро (повстанського штабу), дати можливість використати інтернованих у таборах старшин і козаків, допомогти в оформленні документів і повернути зброю, відібрану у Запорозької дивізії під час переходу через Румунію навесні 1919 року. Штаб у Кишиневі очолив полковник Стефанів, начальником Цивільного управління став Поплавський. Працював у штабі й полковник Черненко (Чорний).
    На березі Дністра в районі Рибниці (в селах Кривуляни і Нападове) Гулий-Гуленко організував пропускні пункти для передачі в Україну зброї, літератури, переходу зв’язкових… Повстання планувалося приурочити до завершення жнив, відтак початку збору продподатку.
    Андрію не давали спокою численні поранення, особливо останнє, під Христинівкою, і у липні він змушений був лягти на операцію до бухарестського шпиталю. Інформбюро продовжувало активно працювати. Так, станом на 10 серпня 1921 року до Кишинева прибуло й повернулося в Україну 80 підпільників, зокрема й «повстанці загону під керівництвом Іващенка». «Треба зазначити, — стверджував Гулий-Гуленко, — що до серпня місяця конспірація і організація на місцях була повна».[752]
    У серпні Гулий-Гуленко взяв участь у військовій нараді в Каліші (Польща), яку скликав Симон Петлюра. Крім них, на раді були присутні командир 1-ї Запорозької дивізії Андрій Вовк, 2-ї Волинської Олександр Загродський, 3-ї Залізної Олександр Удовиченко, 4-ї Київської в. о. командира Василь Нельговський, 5-ї Херсонської Наум Никонів, 6-ї Січової Марко Безручко, який водночас виконував обов’язки військового міністра. Були також Юрко Тютюнник і Юрко Отмарштейн, який очолював Окрему кінну дивізію. Каліська нарада постановила перенести повстання на пізніший термін.
    Наприкінці серпня Гулий повернувся до Кишинева, де на чолі інформбюро активізував підготовку повстання на ввіреній йому території. У середині жовтня 1921 року він отримує наказ від Юрка Тютюнника виїхати зі штабом групи в Уманський і Звенигородський повіти. В ніч на 17 жовтня в районі Кривулян (румунська сторона) та с. Карантин (українська сторона) Гулий разом із 17 працівниками штабу переходить Дністер. Рушили маршрутом Бірзула — Голованівськ — Тальне. В районі ст. Борщі Гулий-Гуленко відрядив хорунжого Вінницького та сотника Сологуба до холодноярського отамана Івана Деркача (в район Цибулева), а сотника Ковальчука та підхорунжого Дейнецького — до Гнибіди, що діяв у районі П’ятихаток і села Зеленого. До Семена Заболотного відправився поручник Онопрієнко, а до Нестеренка-Орла, що творив підпілля на Єлисаветградщині, — поручник Скрипка. Вирушив зв’язковий (поручник Дейнега) і до отамана Лиха.
    По дорозі до них приєднувались місцеві підпільники. Загін зріс до 40 чоловік. У районі Новомиргорода Гулий-Гуленко зв’язався з отаманом Івановим — «командиром одного з куренів Деркача». В цьому рейді, як і раніше, їм допомогли червоноармійська форма та фальшиві документи.
    На початку листопада прибули на місце. Але частини зі «старих» запорожців, яка мала прийти з Польщі у визначене місце, Гулий-Гуленко так і не дочекався. Відомості про виступ отаманів Тютюнника, Палія, Чорного та Нельговського дійшли до Гулого вже по завершенні Листопадового рейду.
    28 грудня 1921 року довелося повертатися до Румунії. Тут отримав вістку від Отмарштейна про ліквідацію попереднього плану повстання та всіх явок.
    Після невдачі Листопадового рейду румунський уряд під дипломатичним тиском совєтської Росії ухвалив розпустити кишинівський повстанський комітет. Гулому-Гуленку, щоправда, дозволили проживати у Румунії — під прізвищем Алексієвича.
    Наприкінці грудня 1921 року Гулий пише звіт Головному отаманові про свій рейд у глиб України. Головною причиною невдачі Листопадового рейду Андрій вважав (принаймні поставив першою серед п’яти) недовіру між Симоном Петлюрою та Юрком Тютюнником. Гулий зазначав: «У зв’язку зі своїм службовим положенням мені доводилось стикатися з Петлюрою та Тютюнником і спостерігати їх взаємини. Я зробив такий висновок, що Петлюра боїться Тютюнника і не довіряє йому. Деякі українські кола, незадоволені Петлюрою, вели акцію на те, щоби владу передати Тютюннику. Петлюра дуже довго вагався перед тим, як підписати наказ про призначення Юрка Тютюнника командуючим Повстанською армією. Як видно, він боявся, що у випадку успіху Тютюнник захопить владу в свої руки».[753]
    Невдача Листопадового рейду 1921 року призвела до морального занепаду української еміграції. Та Андрій Гулий-Гуленко розумів необхідність продовження боротьби. Про це писав йому і Симон Петлюра. Головний отаман наголошував, що «ми зобов’язані продовжувати боротьбу» і падати духом не маємо права.
    З метою з’ясування настроїв та потреб інтернованого воїнства Андрій Гулий відвідав всі румунські табори для інтернованих…
    Песимізму додавало те, що посилилися темпи насильницької румунізації. В Бессарабії та Буковині почалися репресії проти українського населення, яке чинило спротив. «Всі класи населення Бессарабії, — зазначав Гулий-Гуленко, — не виключаючи і заможніх, однозначно настроєні проти Румунії».[754] Таке ставлення було реакцією на знавіснілу румунізацію українців: окупанти закривали українські школи і заводили свої навіть в селах, де жодна людина не розуміла румунської мови. Не дивно, що в Бессарабії почали виникати українські політичні організації — Поступовці, Ліга молоді України, Спілка української державності.
    У лютому 1922 року в Бухаресті, в місії УНР, Андрій Гулоий-Гуленко зустрівся з Нестором Махном, проти якого колись бився за Катеринослав. Говорили про плани на майбутнє, адже кожний відчував потребу продовження боротьби. «З розмов з ним, — згадував Гулий, — я зробив висновок, що він дуже незадоволений своїм станом і не проти — під тим чи іншим приводом — повернутися до Росії. Визначеної мети у нього не було, що було видно з того, що він дуже серйозно говорив про необхідність повстання в Бессарабії проти Румун. На чолі цього б повстання, за його словами, охоче би став».[755]
    Оскільки інформбюро закрили, то Гулий продовжив працю при місії УНР в Бухаресті. А з України долітали найрізноманітніші чутки, часто спростовуючи одна одну. Шквал обговорення викликало введення непу та оголошення «амністії», що дало декому надію на повернення додому. Але водночас доходили вісті про страхітливі репресії в Україні. Еміграція була дезорієнтована, старшини запитували у Гулого: що насправді відбувається на Батьківщині?
    Дезорієнтацію української еміграції спричинило й те, що в УРСР почали відкриватись українські школи — і це на тлі арештів українських «мужів довір’я» на території, загарбаній Польщею (Волині, Холмщині, Галичині) та Румунією (Буковині і Бессарабії)… Гулий же здобув особливу довіру еміграції, зокрема військовиків. Саме від нього хотіли почути, що відбувається. Чи можна повернутися на Батьківщину? Що робити далі? «Центр ніяких директив не давав… — згадував Андрій Гулий. — В центрі тиша… Я вирішив на свою відповідальність здійснити подорож по Україні»[756] — щоб дати відповідь на питання еміграції, а головне, для себе: чи можливо в Україні підняти повстання? Була ще одна причина: Андрій Гулий хотів забрати свого сина, який жив у Новоархангельську в родині сестри Наталки.
    У разі невтішних висновків під час поїздки Україною Гулий збирався виїхати з сином на постійне мешкання до Аргентини і працювати за фахом.
    Отаман мав розмову з головою дипломатичної місії УНР у Румунії Костем Мацієвичем, і той дав згоду на подорож. І у травні 1922 року отаман відвідав Батьківщину. «Всі поїздки мої на Україну, — стверджував Гулий, — проводились на власний страх і ризик».[757] Під час небезпечної подорожі у нього різко піднялася температура. Побоюючись, що це тиф, Андрій терміново повертається в Румунію — у перші дні червня він уже був у Кишиневі. Але хвороба досить швидко минула.
    Штаб Петлюри продовжував мовчати, стверджував Гулий-Гуленко, «ніяких вказівок не було». У червні в Бухаресті він на власну руку вів переговори з представниками румунського Генерального штабу про підтримку повстанської акції в Україні. Врешті Андрій Гулий вирішує продовжити поїздку по Україні. Це була фатальна помилка…
    Разом із приятелем Цурканом переправився через Дністер у районі Дубоссар (с. Кривуляни). Засобів для існування не було. Довелося думати, як заробити. Закупили сто кіс і, торгуючи ними, їздили селами і містами. Таким чином побували на ярмарках в Одесі, Києві, Єлисаветграді. Вдалося, як зазначав пізніше Гулий, «побувати на залізничних лініях Одеса — Жмеринка, Вапнярка — Бобринська, Бобринська — Знам’янка, Знам’янка — Бірзула».
    Перебуваючи на терені Холодного Яру та Чорного лісу, він не міг не навідатися до своїх друзів, які продовжували оперувати проти совєтської влади. В чекістських документах є згадки про те, що Гулий зустрічався з отаманами Ларіоном Загороднім, Мефодієм Голиком-Залізняком та Денисом Гупалом, хоча на слідстві вони заперечували це. Був він і на ст. Цвіткове, у Христинівці, Тальному, Голті… В Одесі, на нещастя, здибав свого старого знайомого — Діка, який перебував під наглядом ҐПУ. Так Гулий потрапив у поле зору чекістів. Він відразу викликав у них особливу увагу. Хоч Гулого чекісти не ідентифікували, але відчули, що це «крупна фігура». Було вирішено організувати цілодобове стеження. Все ж отаману вдалося зникнути. Тоді на ноги поставили все Одеське ҐПУ.
    Заскочили Андрія 19 липня 1922 року в Одесі на вулиці Карангозової у будинку № 13. Під час затримання він назвався Василем Олексійовичем Свистунцем (Свистунцовим), але довго на цій версії не наполягав і врешті назвав своє справжнє прізвище. Це викликало справжню сенсацію не тільки в Одеському губернському ҐПУ, але й серед вищого керівництва окупованої України.
    Ще на початку 1922 року чекісти з подачі колишнього петлюрівця Трохименка розпочали операцію з метою знищення українського підпілля в Холодному Яру та на прилеглих територіях. Планували інфільтрувати в підпілля агентів — колишніх петлюрівців, які мали виступати в ролі емісарів закордонного центру, з’єднати партизанські загони під єдиним командуванням, очолити їх, інспірувати «з’їзд отаманів», на якому за один раз обезголовити українське підпілля.
    Чекісти вже налагодили агентурний зв’язок із загонами Загороднього, Голика-Залізняка, Гупала, Чорного Ворона (з-під Лебедина), Лютого та Чорного Ворона (Черненка). Зрозуміло, що, довідавшись про появу влітку 1922 року в Україні Гулого-Гуленка, чекісти скерували зусилля, щоб виловити і його. Колишній член Центральної Ради П. Трохименко, а тоді чекіст-провокатор «Гамалія», написав йому від імені фіктивного штабу неіснуючої Чорноморської повстанської групи листа з пропозицією співпраці. «Полковник Гамалій» писав Гулому-Гуленку:
    «Пане Генерале! Я полковник арміі У.Н.Р. Трохименко Петро… Був в 1919 р. я, т. в. (обов’язки) командіра Одеской дівізіі, як відступали на Румунію, а потім літом т. ч. командір 12 дівізіі групи Тютюнника. На партизанщині мій район був Одеса і терен між Богом і Дністром від моря до Балти. В 1920 р. в Одесі мною і Осмоловскім із наших полонених була зроблена брігада, котра зробила повстання під моім керуванням, а після поранення командування прийняв Пшонник і Галкін і переіменовали (її) в Черноморську Повстанчеську дівізію. Про це Ви знаєте.
    Я приіздив до Омеляновича, щоб цю Групу не вливати до Загродського, а до Вас. Потім я з Варшави приіздив, як були за Дністром, в Галич до Вас як представник Волинськой дівізіі і іздив до Петлюри з Нестеренком, щоб дозволили через Руминію іхать на повстання на Украіну. Коли були в таборах, мене Тютюнник визвав і я де якій час був при штабі в Тарнові. Як раз Ви тоді приіхали поранені із Руминіі і збірались назад. З Вами збірався Скляр і Пшонник».[758]
    Далі Трохименко писав: побачивши, що Петлюра і Тютюнник роблять не так, як треба, він на свій страх і ризик 1921 року повернувся в Україну для повстанської праці. Був заарештований ЧК («перший час прийшлося відсидіти в ЧК»). За яких обставин звільнився, Трохименко резонно не вказує, бо саме тоді й був завербований. «Бачучі, що одними партизанськими отрядами багато зробить не можна… — писав він, — було поставлено питання, щоб всі, хто може, проникали в радянські інституціі. Через це я устроівся на службу до іх».[759]
    Трохименко пише, що діяв незалежно «від Тарнівського штабу» і в зв’язку з цим «ми стали незалежні від Полскоі контр-розвідки».
    На справу Трохименко «дивився так»: загальне повстання робити, лише коли «всі цівільні і військові інституціі будуть в наших руках. Закордон ми признаєм як моральну силу, котра ще жива в пам’яті наріду. Я дивлюсь, що закордон як активна сила — безсилий, що нам треба орієнтуватись на самих себе, себто: на нарід, але ж не губить його надіі на закордон».[760]
    Далі Трохименко писав, що від Вищої Отаманської Ради (неіснуючої! — Ред.) прийняв «Черноморську группу», яка буцімто розбита на п’ять дівізій і об’єднала всі «партизанські отряди і повстанчеські організаціі». Знаючи, що Гулий-Гуленко — людина грандіозних планів, Трохименко й малює їх: «Звязалися з Польскими, Грузінскими і Врангелевскими організаціями. Маюця своі люди по всіх військових школах, штабах, на телеграфі, а також по всіх інстітуціях. Залізниці і бронепотяги від Єлисавета до Одеси і Терасполя в наших руках, ріжні продовольчі пункти, а також маєця своя тіпографія. Де в яких містах і Чека. Штаб Киівського Округа і Штаб Всіх Озброєних Сил Украіни постачают нас завдяки Врангелевцям необхідними документами і інформаціями… Пане Генерале! Присьпів час, коли через декілька неділь буде рішатись судьба нашого краю. У нас справа обстоіть гарно… Буде загальна нарада, а після неі загальний рух по всім терені України…
    Всі, хто хоче бачить край вільним, повинні єднатись. Я не гонюсь за славою або Владою, для мене справа визволення України — все. Через це, коли Ви бажаіте ій добра і хочете допомогти нам, то прошу побалакать з начальником Штабу, а потім порадитись зі мною, як бути далі, щоб не роспиляти сил і не губить справу. Вся сила не в тих іменах, що колись працювали, а теперь спочивають за кордоном, а тих, що создали іх зараз тут, на праці. С пошаною до Вас полковник Гамалія. 1.08.1922 р.».[761]
    У листі до Гулого-Гуленка провокатор переконував, що йому, Трохименку, буцімто підлягають холодноярські отамани, яким паралельно розповідали казки про робочі контакти «Чорноморської повстанчої групи» з отаманом Гулим-Гуленком. Знаючи про величезний авторитет генерала, чекісти хотіли використати його ім’я як принаду. «Повстанці»-чекісти обіцяли Ларіону Загородньому, що на «груповому з’їзді» в Звенигородці буде генерал Гулий-Гуленко. Загородньому навіть принесли — нібито від Гулого — коротку записку: «Пане Загородній, або праця, або (неясно. — Ред.) життя. Гулий-Гуленко».
    Зрозуміло, що у Звенигородці на «з’їзді» отамани зустрілися не з командувачем Південної групи, а з чекістами. Після арешту ті показали їм фотографію Гулого-Гуленка. Отамани опізнали його. Це підтверджує «Записка по проводу Голові ГПУ України тов. Баліцкому» від «Полномочного представителя» на Правобережній Україні Євдокимова: «В дополнение предыдущему доношу: партия поименованных лиц в Киев благополучно доставлена… В отношении разговоров Ломгуненко могу успокоить Вас и Шумскаго: Гулый-Гуленко, тот самый, который командовал со стороны Румынии, Атаманами опознан. 1 октября 1922 года… ПП ГПУ Правобережья Евдокимов».[762]
    Слідчий Наркомата юстиції Торчинський 16 березня 1923 року зазначав, що Гулий-Гуленко винним себе не визнав, пояснюючи, що метою його поїздок в Україну було бажання з’ясувати можливість для інтернованих скористатися амністією, а також бажання забрати сина. На допитах Гулий твердив, що на явки не заходив, бо перед тим дав наказ про їхню ліквідацію.
    28 лютого 1925 року прокурор при НКЮ Крайній виніс обвинувачення Андрію Гулому-Гуленку, інкримінуючи ст. 58, 59 і 66, ч. 1 Кримінального кодексу. Справу передано на розгляд Надзвичайної сесії Харківського губернського суду «Центрального распорядительного совещания». Тим часом Андрій Гулий «содержался под стражей в Допре № 1».
    Ось протокол № 2 від 2 березня 1925 р. засідання «Распорядительного Совещания» про справу № 3 зі звинувачення Андрія Гулого-Гуленка. Присутні: «врид. наркомюстиции и прокурор Республики тов. Шаргей, зампредсед. ГПУ тов. Карлсон, секр. тов. Сердовинский». Вирішили справу передати на розгляд Надзвичайної сесії Харківського губернського суду. Ось протокол закритого судового засідання Надзвичайної сесії Харківського губернського суду від 27 травня 1925 року. Голова — Горожанин, члени — Зуб і Кривець, секретар — Вольфсон. «При наблюдении прокурора Черниша, без участия сторон». На час суду Гулому було 39 років. Він визнав себе винним за ст. 58, ч. 1 та ст. 59, але за ст. 66, ч. 1 — ні. На суді Гулий говорив, що «НЕП вибив базу з-під ніг УНР», що український народ вже не підтримує УНР. В останньому слові Гулий-Гуленко сказав: «Так, я дійсно боровся проти Совєтської влади… Прошу прийняти до уваги, що я не боровся проти совєтської влади в корисливих цілях, я думав принести користь українському народові». Коли ж побачив, що більшість народу вже не підтримує УНР, «хотів піти з горизонту боротьби, щоби не шкодити українському народові».[763]
    У вироку сказано, що Гулий-Гуленко «систематически вел борьбу против войск рабоче-крестьянского правительства УССР», але врешті-решт «расчаровался в возможности свергнуть советскую власть», внаслідок чого вирішив виїхати до Аргентини.
    «Надзвичайна сесія Харківського губернського трибуналу, «учитывая поражение всех врагов советской власти и незыблемость ее на Украине», засудила Андрія Олексійовича Гулого-Гуленка не на смерть, а на 10 років ув’язнення «со строгой изоляцией и конфискацией всего имущества».
    Андрій Гулий, людина «кипучої і невтомної енергії», опинився у камері-одиночці, в суворій ізоляції від людей. Напевно, йому було неймовірно важко залишитися сам на сам із собою. І 29 травня 1925 року Андрій звертається до катів українського народу з проханням зняти сувору ізоляцію. Відповіді чекав майже два місяці. Аж 24 липня він довідався, що йому відмовили. Катування самотністю продовжилося…
    Раптом 29 жовтня 1925 року «наблюдком» постановляє просити вищі інстанції умовно-достроково звільнити Андрія Гулого. На цей раз кати відповіли швидко — 13 листопада довідався Гулий, що клопотання не задовольнили. 4 грудня Гулий ще раз прохає відмінити сувору ізоляцію. 29 січня 1926 року він знову отримує негативну відповідь. Того ж дня сестра отамана Наталка Мизин просить владу звільнити її брата. Результат такий же.
    Далі документація кримінальної справи обривається — в ній немає ні довідки про звільнення, ні про розстріл, ні про переведення до іншої в’язниці чи про втечу. Чекісти і досі зберігають таємницю подальшої долі Андрія Гулого-Гуленка.
    За до кінця нез’ясованих обставин 1927 року Гулий з’являється у Польщі, стверджуючи, що він утік. 20 липня 1927 року полковник Армії УНР Микола Чеботарів у листі до сотника Володимира Шевченка писав: «Тільки для Вас: Гулий-Гуленко, генерал, втік з большевії. Зараз знаходиться у мене. Скоро випущу його в світ для інформацій ширших кол. А.М. (Андрій Миколайович Левицький, президент УНР в екзилі. — Ред.) ще його не бачив, але знає, що він тут».[764]
    У листі до мене син звенигородського отамана Юрій Лютий-Лютенко писав (напевно, зі слів батька) таке: «А. Гулий-Гуленко — знаменитий наш генерал, партизан і зрадник. Це Чеботарів розкрив його як совєтського агента, а полковник (Іван) Литвиненко (це вже як Гулий-Гуленко повертав з України — другий раз переходив границю в Польщу) убив його».[765] Наскільки вірогідна ця інформація, не знаю, звісно, вірити в неї не хочеться, тим більше що полковник Чеботарів — тенденційна, навіть одіозна людина, що весь час ганить інших, — це видно з його спогадів. Тож до його «свідчень», які часто є лайкою, варто ставитися із засторогою.
    На завершення розповіді процитую характеристику, яку дав Андрію Гулому-Гуленку начальник штабу Запорозької дивізії Михайло Крат: «Гулий — бойовий російський офіцер, Георгіївський кавалер. Герой тоді, коли все готове піддатися паніці, він умів робити героями тих, хто був безпосередньо коло нього».[766]
    Михайло Омелянович-Павленко оцінював Андрій Гулого-Гуленка як «видатного партизана». «Численні рани, — писав командарм Першого зимового походу, — не знижували його запалу. У бою й узагалі у ділі він забував про себе, в протилежність Ю. Тютюнникові для нього (Гулого. — Ред.) було першим діло, а потім — власна амбіція. Він не хворів на бонапартизм. Коли на початку лютого (1920 р. — Ред.) він зі своїми партизанами приєднався до армії, тобто без жадного примусу признав наше Командування, то без усякого вагання я призначив його на посаду командира запорожців, або, як прийнято між запорожцями говорити, на «Запорожжя»… Всіма його вчинками керувала віра в національне діло, безкорисне служіння нації та змагання вивести революцію на шлях державного будівництва. Авторитет отамана Гулого поміж отаманами повстанчих груп і загонів на Херсонщині, Катеринославщині й далі вгору по Дніпру був виключний. Махно, що не визнавав нікого, вважав для себе часами корисним скоординувати свою працю з діяльністю отамана Гулого».[767]
    Присутність в Армії УНР Андрія Гулого і Юрка Тютюнника, «найбільш відомих і уславлених (отаманів)», та їхніх співпрацівників, на думку командарма, «в значній мірі» сприяла успішному перебігові Зимового походу.[768]
    
   
   
    
     27. Яків Мамай, отаман Білого Яру
    
    
    «Старенький пароплав «Дідусь Крилов» чалапав палицями великих надщерблених коліс по темній весняній воді… «Дідусь Крилов» плив із Черкас до Кременчука…
    — А ви знаєте, де ми зараз пливемо? — прошепотів хлопець. — Через Білий Яр…
    — Які тут можуть бути яри? — здивувався Віхола.[769]
    — Так на побережжі звемо тутешні плавні та острівці. Вони тягнуться вздовж правого берега (Дніпра) кілометрів на двадцять. А на острівцях сидять банди і що хочуть, те й роблять. Дороги до них ніхто не знає. Позаторік червоні послали у плавні бронекатери. Ви чуєте?.. Так вони там сіли на мілину й ледь вирвалися.
    Віхола зирнув праворуч. Високий берег зник у пітьмі. За чорним плесом вгадувалася сіра плащаниця очеретів.
    — То й що? — запитав він байдуже.
    — А те, що за Білим Яром, за горами, лежить Холодний Яр, а там, кажуть, ховаються тисячі бандитів з гарматами та кулеметами.
    — Так уже й тисячі? — усміхнувся Віхола…
    — Ви, я бачу, нетутешній, — сказав серйозно хлопчина, — тож хочу порадити: на випадок чого викиньте у воду свої документи, і в першу чергу грамоти та подячні листи за службу в Червоній Армії. Тоді, може, викрутитесь».[770]
    Так починалася повість письменника-запроданця Петра Коломійця про боротьбу «славних» чекістів з повстанцями Чигиринщини. А отаманом куреня Білого Яру, сформованого з козаків чигиринських побережних сіл, був Яків Мамай. Справжнє його прізвище — Щириця. Народився він 8 жовтня 1887 року в с. Боровиця, що розкинулося на правому високому березі Дніпра між Черкасами і Чигирином.
    Боровиця увійшла в українську історію тим, що у грудні 1637 року тут відбулася страшна подія: реєстрові козаки, писарем яких був Богдан Хмельницький, щоб зберегти своє життя, видали на смерть гетьмана Павла Бута (Павлюка) польному гетьману Миколі Потоцькому, який після перемоги під Кумейками наздогнав і оточив оточив козацтво саме тут. За якісь десять років під Боровицею було схоплено вже самого Богдана Хмельницького і доправлено у Чигирин «запеклому недругові Чаплинському».[771]
    Боровиця віддавна було неспокійним селом, жителів якого побоювалися навіть запеклі вереміяки, що жили по той бік Дніпра. Ще за часів держави Богдана Хмельницького Боровицька сотня Чигиринського полку утримувала переправу через Дніпро до «підпорядкованої їй Вереміївки».[772]
    Батьками майбутнього отамана були Опанас (по-вуличному Бирка) та Явдоха (у дівоцтві Мамай). У багатодітній родині Щириць «глибоко шанували Тараса Шевченка та героїв його безсмертної поеми «Гайдамаки».[773] Тож не дивно, що Яків знав багато поезій Кобзаря.
    Яків був шостою дитиною, всього ж Явдоха Мамаїха народила десять хлопців і трьох доньок. П’ятеро померли ще в дитячому віці. Макар загинув у Першу світову війну, Павла убили денікінці 1919 року.[774]
    По закінченні Головківської двокласної учительської школи майбутній отаман учителював у селах Бужині та Тіньках Чигиринського повіту (1906–1914). Під час Світової війни (очевидно, 1916 року) був мобілізований до російської армії. 1 червня 1917 року, закінчивши Київську військову школу, здобув перший офіцерський чин. Прапорщик Яків Щириця взяв активну участь в українізації частин російської армії. У січні 1918 року його обрали до полкової ради 312-го Васильківського полку, що стояв у с. Стульніканах (Румунія). Згодом він став головою ради 78-ї дивізії 26-го армійського корпусу. Яків Щириця згадував, що в той час серед солдатів-українців «почалося бродіння проти «кацапів» і йому «як голові (Дивізійної) ради доводилося багато надавати уваги тому, щоб не допустити розправи з росіянами». Крім того, «доводилося боротися з ненормальними взаєминами між солдатами і офіцерами» дивізії. За свідченням голови Ради 26-го Українського корпусу, Яків Щириця на своїй громадській посаді «добросовісно працював», віддаючи багато сил — попри те, що міг як учитель звільнитися в запас. Зрозуміло, що Яків прагнув повернути українців дивізії додому, тож залишався на чолі Ради дивізії, поки вона йшла з фронту в Україну. «Вважаючи в особі Щириці енергійного працьовника», Рада 26-го Українського корпусу підкреслила «велику його здатність до організаційної і агітаційної роботи…»[775]
    У березні 1918 року Яків нарешті повернувся в Тіньки до дружини, а тоді й у Боровицю до матері, сестер Софійки і Гальки та братів Михайла і Степана. Зрозуміло, що зустріч була радісною…
    Щириця знову взявся вчителювати. Несподівано влітку 1918 року його затримала гетьманська варта, напевно на тій підставі, що він зберігав зброю і висловлював невдоволення владою. Та чигиринський комендант виявився його шкільним товаришем, тож і звільнив Якова під чесне слово…
    Наприкінці квітня 1919 року на повітовому учительському з’їзді Якова Щирицю обрали членом шкільної ради. У травні він уже завідував Чигиринським відділом освіти. Перебуваючи на цих посадах, Яків проводив лінію на «позбавлення всіх росіян права вчителювати в Україні, мотивуючи свою думку тим, що кацапи завжди вимагають більшої зарплати… в травні чи червні місяці (він) відверто виявив свою самостійність до того, що після закінчення конференції було заспівано «Заповіт» (Тараса) Шевченка, після якого Щириця запропонував проспівати «Ще не вмерла Україна».[776]
    1 червня 1919 року в Києві більшовики розстріляли двоюрідного брата Якова — Юхима Онуфрійовича Щирицю, товариша міністра народної освіти уряду УНР. 5 червня в газеті «Киевский коммунист» було опубліковано список осіб, яких було знищено «в порядке красного террора». Серед інших там було прізвище і Юхима Щириці з Боровиці.
    Влітку 1919 року Яків став членом української партії соціалістів-революціонерів (есерів). Тож, коли на Чигиринщину прийшли денікінці, мусив переховуватись.
    Хліборобам у ті дні доводилося несолодко: на села нападали відділи денікінців, коцурівців і різноманітні кримінальні зграї. Всі хотіли горілки і харчів. Зокрема, на Тіньки в жовтні здійснив напад невеликий відділ коцурівців (12 осіб). «Селяни с. Тіньки виступили проти загону, — згадував Яків Щириця, — відібрали взятих коцурівцями коней і 2 чоловік взяли в полон, покінчили з ними самосудом. З цього моменту почалась організовуватись в с. Тіньках самоохорона, на чолі якої став я, як офіцер. Охорона ставила перед собою завдання захисту села від Денікіна і Коцура, для чого виставлялись навколо села чати. Зброя була принесена з фронту…»[777]
    Загони самооборони створили також селяни сусідніх сіл — Адамівки, Шабельників, Сагунівки, Топилівки і Боровиці. Загальне керівництво цими загонами належало Якову Щириці, «який їздив по селах, виступав на громадських сходах із закликом (підніматися. — Ред.) на боротьбу з Коцуром і Денікіним з метою встановлення… Української самостійної республіки… Щириця був людиною дуже розумною і користувався великим авторитетом серед населення».[778] Його найактивнішим помічником був боровицький отаман Павло Солонько. З ним і приїхав Яків на нараду в Мельники до Василя Чучупака напровесні 1920 року.
    — Як у вас справи, пане Мамай? — звернувся до нього сотник кінної сотні Андрій Чорнота.
    «Мамай — невисокого зросту, середнього віку чоловік із дбайливо зачесаною борідкою — комічно розвів на столі руками:
    — У мене, панове, самі знаєте, зимовий сезон. Дніпро замерз, пароплави не ходять, обдирати нема кого, стріляти нема в кого. Плетуть хлопці сітки на рибу та лисиць в очеретах ловлять. Кількість людей, які підуть на повстання, і кількість зброї окреслити трудно. На острові маємо заховану гармату. Замок і набої забрали до села, бо під час повені те місце може залити вода. Добрий знак, що селяни запасають зброю, їздять до Келеберди на полтавський бік купувати рушниці. На Різдво в Шабельниках купили кулемет, на тім тижні на ярмарку виміняли за рибу кулемет «Кольт» без станка. Навесні виведу у плавні чоловік двісті-триста. Будемо червоні пароплави перепиняти, а в межичассі можна і своїм ділом займатися — рибу ловити. В разі потреби курінь Білого Яру в складі від двохсот до п’ятисот чоловік при трьох кулеметах приведу до Холодного Яру. Кінноти нема. Гармата у нас без коліс, знята з бронеплава. Ми її пристосували виключно для стрільби з плавнів по пароплавах, і для походу вона зовсім не придатна».[779]
    Всю весну і літо 1920 року отаман Мамай наводив лад на Побережжі, знищуючи живу силу ворога, зокрема було відправлено у пекло чекістів Ямпольського, Фельдмана, Брандота та місцевих комуністів Магду і Захарченка. Не пощастило й багатьом іншим особам, ідентифікувати, щоправда, їх не вдалося.
    Самоохоронні сотні формувала насамперед молодь Тіньок, Бужина та інших сіл. Завдання — оберегти домівки від коцурівців. «Охорона зробила собі дерев’яну печать з написом «Білоярський полк», — розповідав Яків Щириця, — і я, таким чином, був командиром цього полку, який чисельністю доходив один раз до 150 чоловік.[780] Полк у свою чергу ділився на декілька сотень, від 15 до 20 осіб кожна. Було вже і жовто-блакитне знамено з написом: «Хай живе Україна», здається. Був штаб полку, вірніше, збиралися його організувати. Політичною нашою метою було наступне: організувати широкий повстанський рух… для самозахисту, оскільки одночасно на Чигиринщині відсутня була певна влада, а домінуюче становище займав Коцур. Вступати до нашого полку ми нікого не примушували».[781]
    Штаб розмістився в приміщенні школи. Його начальником став Андрій Мартинович Гринько, колишній студент Харківського сільськогосподарського інституту, який називав себе «начальником чи помічником начальника штабу петлюрівського отамана (Андрія) Гулого-Гуленка».[782]
    Полк Білого Яру діяв спочатку на дніпровському побережжі — від Рацева до Черкас. Навівши разом з отаманом Солоньком порядок на Побережжі, Яків взявся регулювати судноплавство на Дніпрі: топив або завертав більшовицькі пароплави. Приблизно в ті дні один із відділів Мамая захопив на Дніпрі баржу з мобілізованими до Красної армії, яку з Черкас до Кременчука тягнув буксирний пароплав. Про той епізод розповів один із мобілізованих: «Коли доїхали по Дніпру в межі бувшого Чигиринського повіту, то під вечір навпроти села Тіньки пароплав сів на мілину і ніяк не міг знятися з мілини, так і зупинилися на нічліг. На світанку з берега Дніпра почулися якісь вигуки… вияснилося, що це банда… Банда з’явилася понад берегом Дніпра і почала кричати до команди пароплава, щоб остання причалювала… до берега, інакше вони будуть стріляти. Пароплав став рухатися з місця, але довго не міг цього зробити, але потім вирулив з місця і направився до берега. Причаливши до берега, банда віддала команду всім виходити з баржі на берег. Всі мобілізовані вийшли на берег і були вистроєні в шеренгу бандою і нею оточені. Банда обшукала пароплав, забрала весь провіант, а всі мобілізаційні документи тут же спалила… Після цього банда повела нас в село Тіньки… Сюди через деякий час з’явився в присутності попа сам отаман банди (як там говорили) якийсь «Мамай-Щириця», який виступив до мобілізованих з такими словами: «Куди ви, добродії, ідете? На Сибір? Кацапщину захищати? Кого ви слухаєте? Треба захищати свій рідний край, а не кацапщину» і т. д. і т. п. Після своєї агітації цей отаман звернувся до призовників з наступними словами: «От що, шановні добродії. Мені зараз нема часу довго балакати, що ви й самі бачите, коли між вами є чесні й предані своєму краю, то, будь ласка, скажіть мені, хто тут між вами ті, як вони себе називають, «добродєтєлі»-комуністи». Після цього серед мобілізованих помітний був (…) шум, а також чути були слова невідомих мені призивників: «ану виходь, чого ти тут сидиш», а також було чути такі слова невідомих мені осіб: «ану, жиде, чого сидиш, виходь». І таким чином тут же бандою було забрано чоловік 5–6, точно не пам’ятаю, людей, в тому числі євреїв, і відведені від нас… Протримавши нас решту, банда до вечора і сама почала розходитись, а нас розводити по селу на нічліг по дворах. Я скористався цим випадком, вирушив з місця і прийшов назад в Черкаси наступного дня». Яків Щириця віддав наказ відправити командний склад мобілізованих до Холодного Яру, а «решту вивести за село і відпустити». Однак того ж дня комсклад був «перевезений на якийсь Дніпровський острів і там розстріляний».[783]
    У серпні 1920 року, коли на Правобережній Україні заклекотіло повстання, Мамай знову перекрив Дніпро — стратегічно важливу комунікацію. Пароплави, які не хотіли приставати до берега, Мамай підбивав. Наприкінці серпня Білоярський полк передислокувався до Холодного Яру. Брав участь у боях за звільнення Чигирина та Черкас. Співдіяв зі Степовою дивізією. Ось декілька більшовицьких документів, які свідчать про це.
    «…Чигиринский уезд… В Гущевке Рацевской волости оперирует банда Щирицы численностью до 60 человек, посылают вооруженную разведку в Чигирин».[784]
    «…Чигиринский район. По донесению комбата 322 сегодня с 7 до 16 часов батальон вел бой с бандитами Мамая в районе Тарасовки — Тыньки… Численность банды до 500 штыков при одном пулемете Максима и одном Льюиса».[785]
    «…Чигиринский уезд… Банда Мамая отошла от Черкасс и заняла село Мордву, что в 12–15 верстах северо-западнее Чигирина. Банда эта спешит на соединение с бандой Степового. Численность банды Мамая до 500 чел.».[786]
    Поки Білоярський полк воював, москалі зайняли Тіньки і почали палити хати повстанців. Згорів і двір Якова Щириці.[787]
    1921 року отаман Мамай об’єднався із загонами отаманів Мефодія Голика-Залізняка та Герасима Нестеренка-Орла. Діяв у районі Холодного Яру. В одному з більшовицьких документів говорилося, що 17 серпня 1921 року, використовуючи право на «амністію», командир 1-ї Гайдамацької кінної сотні отаман Мамай здався більшовикам.[788] Не зволікаючи, одразу виїхав у м. Верхньодніпровськ, де у нього були друзі. Тут під власним прізвищем став працювати учителем у Куцоволівській семирічці. Невдовзі одружився з Ніною Юхимівною (в дівоцтві Паторжинською, двоюрідною сестрою відомого співака).
    Восени 1921 року Яків став студентом історичного факультету Катеринославського інституту народної освіти. Тут його запримітив викладач Дмитро Яворницький. Влітку він залучав колишнього отамана до експедицій. Запрошував і додому, давав читати книги, порадив написати наукову працю про історію запорозьких козаків.
    16 червня 1922 року у Якова народився син Роман, а 22 травня 1925 року — донька Ніна. До великої радості додалося ще й чимало нових клопотів… Навчаючись, він одночасно вчителював у 4-й залізничній школі м. Катеринослава. 1925 року, закінчивши ІНО, Яків отримав призначення на посаду заступника директора педагогічного технікуму у Запоріжжі, де він викладав історію України, але там пробув недовго.[789]
    Приховавши повстанське минуле, Яків 5 квітня 1926 року вступив у компартію кандидатом із дворічним стажем. Наприкінці жовтня того ж року перейшов на посаду учителя робітничої школи 2-го ступеня у Дніпропетровську, викладав суспільствознавство також у «Зем. технікумі».[790]
    26 серпня 1928 року уповноважений слідчим відділом Шевченківського відділу ҐПУ УСРР розглянув матеріали щодо «злочинної діяльності громадянина Щириці Якова Опанасовича». 19 квітня 1929 року відбулося закрите судове засідання кримінального відділу Надзвичайної сесії Шевченківського окружного суду. На лаві підсудних — Щириця Яків Опанасович, Романенко Федір Агафонович, Дешевенко Мина Порфирійович, Чубенко Карпо Якович, Великий Максим Гнатович, Великий Степан Іванович, Сіянко Гнат Петрович.[791]
    19 квітня «суд» згідно з ч. 2 статті 94 ухвалив вирок: «Щирицю Якова Опанасовича, 42 років, за санкцією 542 арт. КК до вищого заходу самооборони — розстріляти; від конфіскату майна, як не імущого, звільнити».
    Пішов отаман на розстріл спокійно. «Попрощався з нами, — розповідав один з товаришів по нещастю. — «Доживете, — каже, — привітайте від мене вільну Батьківщину. Для неї, невільної, я зробив що зміг».[792] 27 квітня 1929 року о 23 годині 50 хвилин у м. Черкасах вирок було виконано, а тіло Якова поховано на міському цвинтарі.
    Про суд, що відбувся 19 квітня 1929 року у Черкасах, рідні довідалися з газети «Правда України».
    «Про батька знаю тільки зі слів матері, бо мені не було й чотирьох років, як відібрали тата, — згадувала дочка отамана Ніна Яківна Щириця. — Це була дуже витримана людина, врівноважена й дуже працездатна. Любив книжки. Як йшов з роботи, завжди заходив у книжкову крамницю і обов’язково приносив якусь книгу додому. У нас була багата бібліотека. В тяжкі часи ми продавали куплені батьком книги і на ті кошти жили. Мій брат Роман на три роки старший за мене і пам’ятав батька. Батько нас любив, Романа вже готував до школи, бо йому йшов сьомий. Брат народився 16 червня 1922 року — ось і можна підрахувати, коли тато приїхав до Дніпропетровська.
    Спочатку тато робив у профспілці, де працювала і мати, — там, власне, вони й познайомилися. Коли мати захворіла на висипний тиф, батько багато в чому їй допоміг. Коли мама одужала, тата послали у відрядження до Швеції. Через місяць він повернувся додому… На батька написала донос (його) перша дружина, яка зрадила, вступила в (комуністичну) партію і стала з червоною книжкою керувати колгоспом на Черкащині. Вперше батька арештували в 1928 році й вивезли для слідства до Харкова, тоді це столиця була. Мати їздила до Харкова, розмовляла з прокурором, видно, порядною людиною, який її втішив і переконав їхати додому. І дійсно через деякий час тато повернувся… Його перша дружина не заспокоїлася і знову написала донос вже в прокуратуру Черкас. На початку квітня батька знову заарештовують, вивозять до Черкас і чинять там розправу.
    Батько був дуже чесною та культурною людиною, вірний козацьким законам. Був здібний, сам змайстрував бандуру, грав на ній. Серед його улюблених пісень — «Думи мої, думи», «Дивлюсь я на небо та й думку гадаю» й інші (зокрема, і пісня «Згоріла золота заграва», присвячена захисникам України, які загинули під Крутами. — Ред.). Він був природженим українцем, — завершувала розповідь Ніна Яківна Щириця, — і, зрозуміло, хотів бачити Україну самостійною. За це й поклав своє життя на олтар Батьківщини. Після страти до нас приїжджав чоловік, очевидно, його побратим, привіз матері листа від тата і гроші. Це була остання вісточка… Ну, а потім пішли страждання наші — голод, репресії, війна… І так все життя. Ні, немає їм прощення».[793]
    «Прожити все життя дітьми «ворога народу», — писала Ніна Яківна Щириця в неопублікованому рукописі «Без батька», — це тяжкий шлях, на якому ми повсякчасно відчували осиротілу знедоленість, матеріальні нестатки і відчуження людей. Нас було викинуто із суспільства… Втрата батька для нас була трагедією, вона зісталась в душі раною на все життя… Світ наче затьмарився… Я думала, що тато повернеться, все питала, коли побачу його, але мати притуляла до вуст пальці і казала: «Ніколи, але він завжди з нами».[794]
    Ось характерний епізод із життя родини Якова Щириці. «В українські двори почали багато поселяти чекістів, військових із Росії, яких ставили на керівні посади, — писала Ніна Щириця. — Вони вирішували долю нашого народу, у такий спосіб російські більшовики закріплювали свою владу в Україні».[795] Одного разу Ніну, яка гуляла у дворі, ззаду по голові вдарив сусідський Васька, онук таких переселенців, та ще й назвав «петлюрівкою». Плачучи, дівчинка пішла скаржитися його рідним. Брат Роман, який прибіг на крик, сказав:
    — От дурна, хіба не здогадуєшся, що це рідні його навчили, а ти підеш до них плакатися?
    — Так що, йому так нічого і не буде? — схлипувала Ніна.
    — Нам треба мовчати, не підходь до нього. А я при нагоді поквитаюсь.
    Коли прийшли додому, Роман пояснив матері, що Васька вдарив по голові, а Ніна хотіла ще скаржитися його родичам.
    — Боже спаси. Це ж москалі, які вбили твого батька![796]
    А скільки було таких епізодів в житті дітей отамана?!
    На превеликий жаль, неправда і несправедливість продовжують панувати на українській землі. Це переконливо засвідчує Постанова № 44с-197 президії Черкаського обласного суду від 4 червня 1992 року, якою і в Самостійній Україні засуджених (Якова Щирицю, Федора Романенка, Мину Дешевенка, Карпа Губенка, Максима Великого, Степана Великого, Гната Сіянка) визнано винними і такими, що не підлягають реабілітації.
    Ситуація не змінилася. Хоч надворі вже 2006 рік, а Якова Щирицю і його побратимів не реабілітовано, досі з них не зірвано тавра, яке навісили російські окупанти.
    Чи можна з цим погодитися?!
    
   
   
    
     28. Брати Блажевські
    
    
    «Йшли двадцяті роки. Роки відбудови народного господарства, зруйнованого імперіалістичною і громадянською війнами… — писав редактор комуністичної газети І. Піленко. — Але розвитку нового заважали недобитки куркульсько-петлюрівських банд, які ще шугали по лісах і яругах. В (Городищенському) районі діяла вовча зграя Блажевських. Бандити тероризували населення, грабували магазини кооперації, залізничні каси, вбивали активістів Радянської влади. Так, вислідивши, коли голова райвиконкому т. Подвиженко їхав в Орловець, вони схопили його в долині Балки і в лісі по-звірячому закатували. Від рук цієї банди загинули міліціонери — т. Ружин у Хлистунівці, тт. (Андрій) Онищенко і (Віктор) Ніколаєв — у Буді-Орловецькій».[797]
    Список «невинних жертв» цими прізвищами не обмежувався. Брати Блажевські та їхні товариші не одного ворога спровадили з цього світу. В тому числі й п’ятьох братів-москалів Гамаюнових, російських наймитів Ващенків, Гурка Осовітнього, Федора з Ксаверового, уповноваженого ҐПУ ст. Цвіткове… Понад 10 років наводили страх на окупантів та їхніх лакуз отамани. Далися вони взнаки осоружній совєтській владі. Навіть через півстоліття не забули Блажевських окупанти та їхні поплентачі. І продовжили боротьбу, але вже не з братами, а з пам’яттю про них.
    На завдання комуністичної партії совєтський письменник Іван Логвиненко написав 1974 року книгу «Без страху і докору». В ній був розділ «Вовча зграя», цілком присвячений діяльності повстанців Блажевських та їхнього батька Теофіла, дяка Покровської церкви села Ксаверового, що неподалік Городища. Героями книги, звісно, стали не вони, а ті, хто намагався знищити народних месників: чекіст Павло Олександрович Орлов, активіст Гурко Освітній та голова Орловецької сільської ради Пантелій Сидорович Одерій.
    Брехливу і підлу книгу написав Іван Логвиненко. Ось маленький уривок з неї. «Революція позбавила сім’ю дяка всіх привілеїв — багатства, влади і, головне, права визискувати селян, — писав ні сіло ні впало Іван Логвиненко. — Отож і не дивно, що дяк і його сини стали скаженими ворогами нового ладу. Сини спочатку були в банді петлюрівського отамана Юрка Тютюнника, а потім організували вовчу зграю, яка наводила жах на жителів сіл».[798]
    Блажевські справді наганяли страх, але на кого? На тих, хто закріплював на українській землі владу російського народу.
    
    У Теофіла Блажевського було п’ятеро синів і дві дочки (Ольга і Катерина). «Троє старших дяченків — Михайло, Микола та Степан — пішли протоптаною батьківською стежкою — вступили до Черкаського духовного училища (бурси)».[799] Напевно, тією ж стежкою попрошкували б і молодші сини — Андрій та Сашко. Та 1919 року на Черкащину прийшла червона російська орда. «Цю нову владу Теофіл сприйняв як пришестя сатани, тож і благословив синів на боротьбу з його слугами», — писав перший український дослідник повстанської родини Блажевських Андрій Тегерешвілі.[800]
    Повоювавши під проводом Юрка Тютюнника, старші брати подалися до Холодного Яру. Діяли у загоні Ларіона Загороднього. 1922 року співпрацювали з городищенським отаманом Антоном Грозним. Після того як Грозного 18 жовтня 1922 року було вбито, Блажевські очолили рештки його козацтва. Відділ знову почав зростати. До Блажевських приєднувалися хлібороби Ксаверового, Орловця, Буди-Орловецької, Хлистунівки, сіл Шполянщини.[801]
    Терористичні групи Блажевських були мобільні та активні. Вони забирали каси совєтських установ, зупиняли поштові та пасажирські потяги, відбирали зброю у червоноармійців, розстрілювали політпрацівників та чекістів. Найбільш впевнено партизани порядкували на ділянках залізниці Носачів — Цвіткове, Цвіткове — Шпола, Володимирівка — Перегонівка, на станціях Завадівці та Городищі.
    Не дрімали і більшовики. 1923 року вони вистежили Миколу Блажевського і арештували його, але вже у травні він утік з Черкаського ДОПРу.
    Боротьба продовжувалась. Активність загону не спадала і 1924-го, і 1925 року.[802]
    Під час колективізації загін поповнювала молодь «розкуркулених» родин, зокрема ксаверівських сімей Шевченків, Нещадимів, Снігурів. Особливо дошкуляв партизанам секретар орловецького партосередку Пантелеймон Одерій. Він створив загін покидьків, що полювали за партизанами. Вистежували їх і Блажевські.
    Якось січневого вечора хтось постукав до хати, де жив Одерій. Його дружина, не відчиняючи дверей, запитала:
    — Хто там?
    — Свої… Нехай вийде Одерій. Діло є, — долинув знадвору знайомий голос Родіона Сіренка.
    Звідки ж було знати Раїсі, дружині запеклого комуніста, що партизани змусили Родіона під дулами пістолетів розмовляти з нею.
    Розкривши двері, побачила револьвери.
    Лісовики миттєво вскочили до хати, поставили Раїсу та господиню хати у куток, наказавши не сходити з місця. Обшукали будинок, але секретаря партосередку не виявили. Тоді вирішили дочекатись його. Кілька козаків пішло надвір.
    Чотири години чекали месники, та Одерій, на своє щастя, затримався на роботі далеко за північ. Тож мусили вертатися ні з чим. «Пішли з погрозою, мовляв, він не мине їхніх рук».[803]
    За Блажевськими полювало багато різних ударних груп. Хто тільки не переслідував партизанів — чекісти, міліціонери, комсомольці, сільські активісти, навіть військові частини. Червоні буквально наступали на п’яти. Вони вбили Володимира Нещадима, полонили Матвія Коваля, Василя Шаповала, Михайла Карпенка, Василя Нещадима. А 1925 року у перестрілці під Сингаївкою вбили Миколу Блажевського (його поховали на православному цвинтарі у Шполі). Під час нападу на пошту в Городищі було смертельно поранено і Михайла Блажевського. Двічі кулі влучали в Степана Блажевського, але щоразу йому вдавалося відірватися від погоні.[804]
    Щоб зберегти людей, Степан Блажевський розпустив загін, а сам із Лук’яном Середою, Савою Ткаченком, Сергієм Снігуром і Приходьком виїхав на Донбас. Тут хлопці здійснили експропріацію каси Чистяківського шахтоуправління. В перестрілці з охороною рудника було смертельно поранено Сергія Снігура і Саву Ткаченка.[805] Довелося тікати з Донбасу. Так повернулися додому. Було це 1929 року.
    А в Ксаверовому тим часом порядкувала родина росіян Гамаюнових — батько та його п’ятеро синів і дочка. Вони й взялися проводити в селі сталінську колективізацію. Гамаюнови обсадили посади голови колгоспу, голови сільради, секретаря партосередку, завідувачів хати читальні та дитячого садочка.
    Допекли селянам Гамаюнови сильно. Тож Степан Блажевський вирішив ліквідувати їх.
    13 січня 1930 року партизани увірвалися до хати селянина Гайдана, де святкували старий Новий рік секретар партосередку Гамаюнов і сільські активісти брати Ващенки. Під прицілами пістолетів та обрізів червоні мусили повернутися обличчями до стіни. Їх безжалісно розстріляли. Семеро месників зникли так само несподівано, як і з’явились. У наступні дні вони ліквідували ще кілька Гамаюнових — власне, всіх, крім батька. Старому лисові вдалося сховатися. Не зачепили і його найменшого придуркуватого сина.
    Влада одразу провела масові арешти. До в’язниці потрапило близько двох десятків селян, яких звинуватили у підтримці «банди», серед них і повстанців Микиту Шевченка та Юхима Карпенка.[806]
    5 лютого у сутичці червоні тяжко поранили Андрія Снігура. На прохання товариша хлопці мусили дострелити його.
    Міліція та її поплічники взяли партизанів в облогу. В одній із сутичок в урочищі Ламані Гори (між Городищем і Млієвом) проти ночі 12 лютого 1930 року було вбито Павла Шевченка, помічника Степана Блажевського, а самого отамана поранено. Три дні йшли по кривавих слідах запроданці, винюхуючи, де сховався отаман. Вранці 15 лютого на околиці Хлистунівки опричники оточили скирту, в якій ночував Степан. Під час бою отаманові вдалося застрелити одного запроданця.
    Коли набої закінчилися, Степан учинив самогубство.[807] В цьому бою загинув і його помічник Снігур.[808]
    Коли тіло Блажевського привезли на опізнання, батько Гамаюнових у дикій злобі став бити його ногами. Казали люди, що старий виродок аж трусився від ненависті.
    15 лютого у перестрілці комнезамівці поранили й Андрія Блажевського, але йому вдалося врятуватися. Та ненадовго — його видав зять, чоловік сестри Катерини. Він хотів урятувати дружину та дитину, яких москалі кинули в тюрму.
    Андрій переховувався у с. Терешки Шполянського району. Тут його 8 березня 1930 року і захопили зненацька. Він відстрілювався, а коли скочив із горища у сіни, щоб вишмигнути з хати, його таки підловили на приціл… За кілька секунд після поранення він вмер, але нагана з рук не випустив.
    Хоч і загинув Андрій, та образ його зберігся у пам’яті земляків. Був він, як і всі брати Блажевські, «високий, чорнявий, до людей привітний. Мав дужий, гарний голос».[809] Любив співати:
    
     
      Ой піду я лугом, лугом-долиною,
      Ой чи не зустрінусь з родом-родиною.
      Ой чого ти, сестро, така горда стала,
      Сказав тобі «здрастуй» — «здоров» не сказала.
     
    
    Після вбивства Андрія арешти не припинилися. У справі Блажевських червоні притягнули до відповідальності близько чотирьох десятків мешканців Городищенського, Шполянського, Корсунського та Ротмістрівського районів.[810] Нібито у цьому допоміг чекістам колишній повстанець Василь Нещадим.[811]
    За свідченням працівника карного розшуку С. Ткаченка, остаточно «націоналістичну банду Блажевських» вдалося знищити у січні 1931 року…
    Найменший із братів Блажевських, Сашко, коли батька вислали в Сибір, виїхав із родиною сестри Катерини на Донбас, де працював на шахті. Батькову ж хату відібрали ще 1927 року. В ній відкрили шкільну майстерню і їдальню…
    Під час Голодомору не минула смерть і останнього з братів Гамаюнових — Сеньку. Він був сільським дурником, і його партизани не чіпали.
    «Якось маленька дочка одного із Шевченків, прийшовши вранці до дитсадка, часто і пожадливо пила воду, — розповідав Андрій Тегерешвілі. — Сестра Гамаюнових, яка там працювала, допитувалася, що ж вона таке смачне снідала. І допиталася. «Татко зарубали Сеньку-кацапа та наварили холодцю». У льоху в діжці виявили труп злощасного Сеньки без обох рук по лікті…»[812]
    1941 року у Ксаверове прийшли німці. Невдовзі з’явився і Сашко. Працював у поліції. Використовував службове становище, вчасно сповіщаючи земляків про облави. Навіть російські посіпаки мусили визнати, що шкоди односельчанам він не чинив.[813] Коли німці відступали, зник і Олександр. Більше про нього ніхто нічого не чув. Не повернувся з Сибіру і Теофіл Блажевський.
    Так сумно закінчилася історія видатного повстанського роду: Михайло, Микола, Степан та Андрій Блажевські загинули парубками, а вісток про долю Олександра і досі не чути. Їхня сестра Ольга померла молодою. Лише Катерина пустила гілочку роду Блажевських, але додала її до генеалогічного дерева іншої родини.
    
   
   
    
     29. Юрко Тютюнник, повстанський генерал
    
    
    Відтворюючи історію нашої Батьківщини через висвітлення бурхливих біографій організаторів збройної стихії українського народу, я не раз звертався подумки до Юрка Тютюнника, але, врешті, брався за реконструкцію життєпису іншого козацького ватажка — до якого лежало моє серце. Коли пишеш, повинен любити, — або ненавидіти. Писати без почуттів немає сенсу — написане вмре, не дійшовши до сердець.
    Ненависті до Юрка Тютюнника у мене не було — хоч співпраця з ҐПУ у 1920-х роках і прохання помилувати давали підстави для цього почуття. Любові він теж не викликав — причиною тут був отой поганий фінал його життя, а також безмежна самозакоханість і тяжкий характер, що не терпів біля себе яскравих натур і завжди ставав причиною боротьби проти цих людей (зокрема і в мемуарах). У Юрка Тютюнника була така розкішна колекція визначних якостей, що його не мали б хвилювати успіхи інших. І все ж…
    Навіть величність діянь і звершень Тютюнника у 1917–1921 роках не могла зарадити серцю: не мій герой, і край. Ось що сказав про нього командарм Першого зимового походу Армії УНР Михайло Омелянович-Павленко: «Подивіться на всі його твори: «За Державність» під редакцією Певного, «Зимовий похід», «Бої Київської дивізії на Поділлю в 1920 р.» під редакцією полковника Лушненка, «З поляками проти України». Всюди його рефлектор вигідно репрезентує його власну постать і водночас лишає в тіні все, що є навколо. Перші три праці написав він із метою створити поміж громадянством опінію, що за зручним партизаном криється діяч ширшої формації, бо в ті часи Ю. Тютюнник ішов до булави; не було авантюри, що на неї він не давав би своєї згоди. Проте в дійсності ці твори та й два пізніші — не представляють нам позитивних рис його постаті, а, навпаки, малюють його як глибокого дилетанта в стратегії, тактиці, адміністрації та політиці».[814]
    Підполковник Армії УНР Михайло Середа назвав Юрка Тютюнника «черствим немилосердним егоїстом», який «для задоволення свого хворобливого честолюбства не жалкував ні козацької крові, ні людських сліз». «Однак його палка любов до України, його національне «вірую», — продовжував Михайло Середа, — його широкі плани і проекти звільнення території від ворога, його незвичайна енергія і залізна воля, з якими він силкувався побороти всі труднощі для осягнення наміченої мети, примушували навіть ворогів забувати про негативні риси його характеру і вважати його за справжнього героя. Він мав певні ознаки авантюрника, але розумного, з неабиякою головою і великого знавця козацької душі».[815]
    Отаман мав ще один небуденний талант, який виявився у добу Визвольної війни у його відозвах до українського населення. То були шедеври пропаганди й контрпропаганди! Чіткі та ясні інструкції — зрозумілі грамотному і малограмотному — що, коли і як робити. Написані вони з магічним імперативом. Прочитавши звернення Тютюнника, селянин чи козак не просто брав до відома інформацію і чухав потилицю, а виконував настанови отамана.
    Михайлові Середі стиль і форми відозв отамана нагадували звернення Наполеона: такі ж «короткі, енергійні, змістовні речення, просякнуті глибоким почуттям і непереможною вірою у свої сили».[816]
    Отож згадаємо «безумно-хороброго вояка»,[817] ім’я якого в часи Визвольної війни було «символом непереможності, символом безсмертя»,[818] а після неї — синонімом зради.
    Юрка Тютюнника не змалюєш вичерпно навіть усіма барвами веселки. Не впевнений, чи перо геніального Шекспіра було б гідне такої життєвої драматургії, в якій вміщувався і безприкладний героїзм, і ганебне боягузтво, шляхетність і хвороблива самозакоханість. Справді, як зобразити цю величну і водночас не надто симпатичну постать; як оцінити шлях видатного козацького полководця, творця збройної сили Української держави, переможця «непереможної Антанти», улюбленого вождя козацтва Першого зимового походу; шлях, який через вершини подвигу і слави привів у провалля зради — до Харківської школи червоних командирів, де Юрко Тютюнник навчав ворогів стратегії і тактики партизанської війни. Тобто напучував окупантів та їхніх поплічників ефективно нищити українських партизанів, які, зціпивши зуби, продовжували боротьбу.
    Свій життєвий шлях Юрко Тютюнник розпочав 20 квітня 1891 року у с. Будище Пидинівської волості Звенигородського повіту Київської губернії у родині колишніх кріпаків Йосипа і Марини. Хрестили його у сусідній Майданівці. Чому тут? Бо будищанський піп хрестити не захотів: батько новонародженого Йосип передав попові через кумів лише одну пляшку горілки і добрий шмат сала, «а піп вимагав курку». Йосип Тютюнник розсердився і повіз Юрка в Майданівку, де піп був бідніший і погодився на скромнішу оплату. У майданівській церкві й записали Юрка — «як такого, що з’явився на цей світ».[819]
    З дев’яти дітей Йосипа і Марини виросло лише п’ятеро: чотири сини й одна донька. На шостому році життя Юрко вже «пас батьківських і сусідських овець, заробляючи вісім — п’ятнадцять копійок на тиждень».[820] Тоді й почалися перші його «війни» — між пастухами сусідніх сіл. Оскільки Юрко був одним із найменших, то найнадійнішою його «зброєю» були ноги, які не раз рятували шибеника.
    На одинадцятому році він закінчив однокласне сільське училище. Навчання залишило у Юрка приємні спогади: наука давалася надзвичайно легко. Старші брати Іван і Макар на той час уже закінчили міське училище у Звенигородці. Турбуючись про освіту молодших братів, Іван виписував для них журнали «Образование», «Журнал для всех» і «Земледелие», які Юрко з охотою перечитував.
    2 травня 1902 року сталася надзвичайна подія: у хаті Тютюнників жандарми провели брутальний трус (з побиттям братів і батька): шукали «афіші», в яких були заклики до бунту проти царя і панів. Батька, братів Івана і Макара на деякий час ув’язнили. «За що так знущається начальство над моєю родиною? — запитував себе Юрко. — Чи насправді батько і мої старші брати хотіли повстати проти царя, а якщо хотіли, то чому і з якою метою?» На ці питання Юрко ніде не міг одержати відповіді. Тому йому залишалося тихо ненавидіти і мріяти про помсту над винуватцями сімейного горя.[821]
    Юрій пізніше довідався, що «афіші», тобто прокламації Київської організації соціалістів-революціонерів, таки були. Їх привіз брат Іван, який належав до есерів, а розповсюджував Макар. Цей надзвичайний випадок привів батька до думки, що Юрко вчитися на «пана» не буде, нехай допомагає по господарству. Батько відрізав: «Досить із мене того, що за старших тягають по в’язницях».
    На той час Іван утік до Франції, а Макара забрали на військову службу. Коли ж занедужав тато, Юрко, маючи лише 13 років, виявився єдиним працівником-чоловіком на господарстві. Здавалося, що іншої долі як хліборобської у нього немає. Та почалася війна з Японією, а з нею і революційний рух. Восени 1905 року заворушилося і родинне село Будище. Юрко не пропустив жодних зборів, жодного мітингу, невідома сила тягла його туди. З усього, що говорилося на мітингах і зборах, Юрій зрозумів одне: селяни не задоволені своєю долею, і єдиним їхнім бажанням було здобути землю — рідну, та поки не свою. Коли в Україні почали горіти поміщицькі маєтки, він, організувавши декількох сільських парубків, теж підпалив кілька економій.
    Навесні 1906 року з військової служби повернувся Макар, який в армії відчув увесь розпач національного приниження. Його розповіді про ставлення «вєлікоросов» до українців та мету революційної боротьби ще більше освідомили молодшого брата.
    У вісімнадцятирічному віці сталася ще одна важлива подія: «Киевская Земская газета» опублікувала першу замітку Юрка Тютюнника. Сільського парубка зі Звенигородщини відразу помітили і запропонували стати постійним кореспондентом «Земской газеты». Він писав статті із сільського господарства, кооперації, садівництва тощо. Згодом став співробітником ще декількох спеціальних журналів.[822]
    В автобіографії Юрко Тютюнник назвав чотири найголовніші причини, які допомогли йому остаточно сформуватися національно свідомим українцем. «Перше. На собі особисто і на своїй землі я відчув гніт влади, що була «російською». Друге. Всі земельні і неземельні великі маєтки в Україні належали людям чужої національності. Третє. Зростав я в місцевості, де з роду в рід передавалися традиції козацької боротьби проти панів за Україну. Крім того, за дві версти від нашого села була Кирилівка, де усі пам’ятали революційну проповідь (Тараса) Шевченка, що він її виголосив українською мовою. Четверте. Вплив моїх старших братів, які ніколи не приховували від мене своїх почуттів».[823]
    На початку 1913 року доля занесла Тютюнника у стіни російської казарми. Звенигородського юнака вивезли аж до Владивостока, де призначили у 6-й Сибірський полк. «Відірваність від рідного краю, поводження тодішнього командування з усіма неросіянами, денаціоналізаторські методи виховання в казармі» скріпили його ненависть до гнобителів і любов до свого, рідного, українського. В армії, як і колись його брат Макар, Юрко налагодив зв’язок із революційним підпіллям.[824]
    На війну проти Німеччини він пішов унтер-офіцером. Пішов із гнівом не на німців, а на російську державу. «Я ненавидів саму Росію, — стверджував Тютюнник, — вважав її в цілому ворогом України. Зрозуміло, що за таких переконань ненадійний був у моїй особі «захисник царя і отєчєства». У Юрка не один раз виникало бажання перейти на бік німців, які вели запеклу боротьбу проти історичного ворога українців — Росії.[825]
    Все ж довелося йому пролити за Росію кров: під час бойових дій його було тяжко поранено в голову. Підлікувавшись, закінчив військову школу в м. Горі Тифліської губернії. Потім знову фронт і знову поранення… Лютнева революція застала його у 32-му Сімферопольському запасному полку. Саме тут він поринув у море революційної стихії. Поручника Тютюнника вибрали членом Гарнізонної ради Сімферополя, членом полкового комітету, головою Сімферопольського селянського союзу, а начальник Сімферопольської залоги капітан Замятін призначив його своїм ад’ютантом, давши широкі повноваження.[826]
    Юрко Тютюнник зазначав, що «потроху, але завзято український національний рух набирав розмаху стихії: загнані, осміяні і обпльовані «хохли» відчули всю ганьбу поводження з ними як російською буржуазією, так і т. зв. демократією Керенського-Церетелі».[827]
    До Тимчасового уряду і його політики Тютюнник займав відверто ворожу позицію[828] і цим продемонстрував високу національну свідомість, якої, на превеликий жаль, не мали керівники Центральної Ради, що продовжували і в час Національної революції підпорядкуватись уряду іншої держави.
    На другому Сімферопольському селянському з’їзді Тютюнник вніс резолюцію про недовіру Тимчасовому урядові. Та російські соціалісти-революціонери провалили цей проект. Важке враження залишилося у двадцятишестирічного поручника і від дебатів на 1-му Таврійському селянському з’їзді з приводу бажань українців ввести викладання української мови хоча б у початкових училищах. Незважаючи на переважну більшість неросійського населення тодішньої Таврійської губернії, російська демократія ніяк не могла погодитися з введенням української мови до навчального процесу. Хіба дивуватися, що у Тютюнника «розвинулася органічна відраза до Тимчасового уряду і взагалі російської демократії»?[829]
    Він цілком віддався роботі серед українців. Зокрема, був одним з ініціаторів створення Українського військового клубу ім. гетьмана Дорошенка та 1-го Сімферопольського полку ім. гетьмана Петра Дорошенка.
    Коли на установче віче прибуло близько семи тисяч солдатів з Волинської, Холмської, Подільської, Київської, Херсонської, Катеринославської, Полтавської, Чернігівської, Харківської та суміжних губерній, Юрко Тютюнник запропонував українцям піднести руки.
    Підняли руки не більше трьохсот вояків. Тоді Тютюнник вигукнув:
    — Малороси! Піднесіть руки!
    Підняли руки близько половини присутніх.
    — Хохли! Піднесіть руки!
    Руки підняла добра третина бійців.
    — Українці, малороси, хохли! Всі разом піднесіть руки!
    Понад головами кількатисячної юрби виріс ліс рук.[830]
    Промови старшин-українців рідною мовою справили надзвичайне враження на солдатів. «Ніби не дихаючи, слухали «дядьки в шинелях», а коли промовець кінчав, буря оплесків зривалася понад головами і помішані «слава» та «гура» неслися вулицями Сімферополя. Промовці з’ясували, що «малороси» і «хохли» — це назви, якими наділяли нас наші вороги, гнобителі, і що правдива назва всіх людей, що говорять такою ж мовою, як і всі промовці, є українці, а наша Батьківщина коли була вільною, то звалася не Малоросією, а Україною, і так має знову називатися».[831]
    Лютнева революція стала логічним продовженням Світової війни. Вона зірвала полуду з мільйонів очей, і українці «побачили всю кривду, яка творилась над ними як українцями».[832] За короткий період завдяки революційним подіям і таким видатним одиницям, як Микола Міхновський та Юрко Тютюнник, національна свідомість українців просто вибухнула, прорвала всі можливі греблі і, грізно гуркочучи, розлилася по всій Україні.
    І малорос, який у шанцях «германської» війни їв з одного казанка з «вєлікоросом», котрого щиро вважав своїм братом, за якого проливав кров, раптом зрозумів, що їхні стосунки — це взаємини коня і вершника і що цим вершником є не він, козак… І очі малороса налилися кров’ю образи та ненависті. «То була ненависть, що виникла наслідком до краю ображеного почуття власної гідності, ненависть наслідком образи найсвятіших почувань масової душі, — стверджував Тютюнник. — В найпідліший спосіб Росія крала в нас почуття любові до Батьківщини. Крала, бо ворог усе може відняти, пограбувати, примусити «жертвувати», але любов може тільки вкрасти. Революція зірвала тогу шляхетності з Росії, і замість ідеалу наші очі побачили потвору…»[833] І малорос, сповнений ніжності до неньки-України і ненависті до мачухи-Росії, перевтілювався в українця. І «німі, здавалось, духовно мертві маси»[834] ставали українським народом…
    24 травня спільними зусиллями Української громади Сімферополя і Військового клубу імені Гетьмана Петра Дорошенка було влаштовано Шевченківське свято. «Свято для Сімферополя випало досить-таки імпозантно, — згадував Юрко Тютюнник. — Самих військових українців з військової залоги прибуло до десяти тисяч. Наші українські чоти практично вперше були об’єднані в сотні і курені. Військо вишикувалося у каре. Цивільних українців прибуло теж кілька тисяч. Були й делегації від українських залог Феодосії та Севастополя, а також від Чорноморського Флоту. Службу Божу і панахиду відправили українські панотці Чорноморського Флоту… Потім хор проспівав національний гімн. Відбувся парад війська. Карні ряди струнко проходили перед президією Клубу, салютували відповідно до муштрового статуту. Піднесення (було) надзвичайне. Настрій зворушуючий».[835] Новий начальник залоги полковник Кондратьєв, що прибув на свято як гість, сказав із почуттям:
    — А всьо-такі национальний прінцип прі комплєктірованіі войска — бальшая вєщь! Нє толька во врємя рєволюциі, но даже і за всьо врємя войни мнє нє пріходілось відєть большева парядка, чєм у вас на празднікє…
    А закінчилося свято повною несподіванкою і для Кондратьєва, і для інших москалів… Слово взяв член президії Військового клубу імені гетьмана Петра Дорошенка поручник Тютюнник. Він був по-військовому лаконічний і конкретний:
    — Панотець читав у Євангелії, — сказав поручник, — просіть, і дасться вам, шукайте і знайдете, добивайтеся, і відчинять вам… Ми шукали і знайшли себе — з’єдналися поміж собою. Просили в Керенського сформувати український полк, але нам того не дано. Добивалися у двері, та нам їх ніхто не відкриває… Що маємо робити? Панове, маємо силу, так ламаймо ж двері!!!
    «Громове «слава» перервало промову. І довго розлягалося воно далеко навколо майдану. Коли затихло, промовець докінчив:
    — Віднині ми не розійдемося… Віднині ми складаємо Перший Сімферопольський полк імені Гетьмана Петра Дорошенка…
    Знову залунало «слава». За кілька хвилин полк марширував до касарень. Касарні були зайняті. Над ними повівав синьо-жовтий прапор… Москалі заревли від люті…»[836]
    Ця революційна подія стала прикладом, як діяти, і для інших неросійських націй. Через два дні на мусульманському цвинтарі відбулося татарське свято, одним з ініціаторів якого виступив поручник Ібрагімов, голова татарської військової організації. «Була то людина енергійна, рішуча. Як татарський патріот він ненавидів москалів усією душею».[837]
    «Свято закінчилося маршем через місто до помешкань нашого полку, де татарам салютували наші частини. В той же день народився у Сімферополі окремий татарський курінь. Москалі остаточно втратили голову. Жиди і поляки оголосили нейтралітет».[838]
    Зрозуміло, що натхненна українська праця Юрка Тютюнника була не до шмиги «старшобратівській» російській демократії. Врешті Олександр Керенський видав наказ — «для пользы службы» — про переведення Тютюнника до м. Катеринослава у 228-й запасний полк.[839] Але на той час Юрка вже обрали делегатом на 2-й Всеукраїнський військовий з’їзд і він виїхав до Києва. Попри заборону військового міністра Керенського, з’їзд відбувся. На ньому Юрка обрали членом Центральної Ради.[840]
    Тютюнник відразу пристав до революційної меншості, бо не погоджувався із занадто гнучкою лінією Центральної Ради. Її політика, зазначав він, «не мала визначеної мети, а тому не могла мати визначеної тактики»..[841] Тож і гнулася весь час під поривами північного вітру. Тютюнник же дивився «на Революцію в Україні як на Революцію національну». Її метою він «вважав національне визволення». В подальшій діяльності, за власним визнанням, «підходив до оцінки кожного факту, кожного явища з погляду націонал-революціонера».[842]
    «Центральна Рада, — говорив Юрко Тютюнник, — не вела Революційні маси. Вона тільки пристосовувалася до обставин, боячись сміливого кроку… Українська Національна Революція була фактом, але фактом була і повна відсутність вождів Українського націонал-революційного руху. Мені доводилося самостійно орієнтуватися в надзвичайно заплутаному лабіринті національних, політичних і соціальних протиріч… Незважаючи на це, мені, здається, вдалося бути до кінця послідовним у своїй революційній діяльності. У соціальних питаннях я завжди підтримував найбільш ліві елементи Центральної Ради. До такої тактики мене привела свідомість необхідності відібрання земельних і інших маєтків від буржуазії, що майже цілком належала до польської, російської або єврейської національності. Я боровся за відібрання їхнього майна без жодного викупу і передачу його в руки місцевого населення, на 70–80 % українського. Таким чином… Українська Нація здійснювала економічне обеззброєння своїх національних ворогів. Але водночас я не поділяв поглядів тих окремих українських діячів, що вважали за можливе в звільненій Україні у свою чергу гнітити так звані національні меншості. Не поділяв я й політики і тактики тих елементів, що у силу різних міркувань йшли на компроміс у національному питанні. Так, наприклад, я голосував проти оголошення 2-го Універсалу, вважаючи його актом не революційним».[843]
    Відомо, що ухвалення Центральною Радою 2-го Універсалу стало причиною збройного виступу полку імені Павла Полуботка. 4 липня 1917 року полуботківці на чолі з Миколою Міхновським виставили низку ультимативних вимог до Центральної Ради: «Ми, українці-козаки, — говорилося в їхньому зверненні, — не хочемо мати свободи лише на папері або півсвободи. По проголошенні 1-го Універсалу — 2-го Універсалу ми не визнаємо! — ми приступаємо до заведення порядку на Україні. Задля цього ми всіх росіян і ренегатів, які гальмують українську роботу, скидаємо з їх постів силою, не рахуючись з російським урядом».[844]
    У ніч на 5 липня (за ст. ст.) полуботківці вирушили зі свого збірного пункту. Мимовільним свідком цього історичного виступу став і Тютюнник. Він писав, що «рух мовчазної колони робив грізне враження». Юрко вибіг на вулицю і пішов поруч з колоною, «якій не було видно кінця». Тютюнник розпитував, «куди йдуть козаки». «На мої запити або зовсім не відповідали, — згадував він, — або говорили коротко і рішуче: «Йдемо кацапів бить… Йдемо допомагати Центральній Раді творити наше життя».[845]
    З колоною Тютюнник дійшов до будинку Педагогічного музею. Тут спинився. «Повз мене, — писав він пізніше, — проходили тисячі виснажених, засмалених людей; більшість обідраних, траплялися і босі; не всі мали зброю. Проходили урочисто, з гідністю, неначе почували свою вищість. Коло будинку Педагогічного музею повертали голови до дверей та вікон і гукали:
    — Слава Центральній Раді!
    Сонце вже зійшло і червоним промінням поблискувало на тисячах багнетів, над якими майоріли національні прапори. Та ніхто не відповідав на привітання козацтва. Мовчки дивилися вікна величезного будинку на марш невідомих героїв. Це були Полуботківці… Швидко всі державні установи і цитадель на Печерську були зайняті повсталими військами. Росіяни здавали свої позиції без опору і тікали…
    Одвертий і рішучий виступ Полуботківців був першим збройним виступом проти росіян в нашій столиці; він же став першим масовим протестом проти угодовської політики українського політичного центру».[846]
    Юрко Тютюнник страшенно шкодував, що не був посвячений Миколою Міхновським у таємницю підготовки першого в українській історії ХХ ст. організованого повстання. У своїх спогадах Тютюнник визнавав, що не тільки він, а й «дійсно революційна частина членів Центральної Ради» підтримала б виступ полуботківців…[847]
    Центральна Рада не творила власної політики, вона весь час підлаштовувалася під обставини, які творили представники панівної нації. Її курс постійно змінювався внаслідок зустрічних чи попутних політичних вітрів. Схема «державницького» курсу Центральної Ради, а згодом і Директорії, у спрощеному варіанті виглядала так: ілюзії — розчарування — нові ілюзії — нові розчарування і відповідне гопсання замість державної політики.
    Спочатку були ілюзії щодо «російської демократії», а відтак підтримка її кроків, зокрема і військової політики: війна проти Німеччини «до переможного кінця». Отримавши від московських «демократів» на свої уклінні прохання велику дулю, керівництво Центральної Ради сприйняло це як прикре непорозуміння…
    Після більшовицького обуха по голові Центральна Рада змушена була розкрити обійми німцям, проти яких даремно, як виявилося, тримала до останнього «загальноросійський фронт», у боротьбі з якими вигубила цвіт нашої нації, зокрема козацтво перших українських полків — Богданівського та імені Павла Полуботка.
    Німецька армія виконала свої зобов’язання: повернула Центральну Раду до Києва, а більшовиків вигнала за межі УНР. Та помилки 1917 року нічого не навчили український уряд… Врешті німці стали нелюбі, бо, бачте, не захистили Центральну Раду від Павла Скоропадського. І Рада, а за нею і Директорія, повернули на антинімецькі позиції… Настав час нових надій — на Антанту. Надій абсолютно безпідставних. Дивовижно, але факт: Директорія стала шукати опертя в окупантів — у Антанти, яка висадила інтернаціональні бригади в Одесі, Херсоні та Миколаєві…
    Намагання порятуватися за спиною «єдінонєдєлімой» Антанти було очевидним безглуздям і свідчило про повну розгубленість та капітуляцію перед загарбником. І не лише тому, що Антанта вважала український уряд занадто лівим, фактично більшовицьким, а отже, неприйнятним. Головне, що вона у своїх геополітичних планах просто не бачила на політичній карті світу Самостійної України, більше того, робила ставку на її історичних ворогів — Росію і Польщу. Антанта хотіла відбудувати Російську імперію. І не тільки щоб повернути свої інвестиції… Вона бачила Росію як майбутню противагу збитому (на якийсь час) з ніг німецькому колосу — історичному ворогові Франції. З цією ж метою Антанта відроджувала й польську державу, яка мала стати східним антинімецьким форпостом.
    Україна як держава не вписувалась у ці геополітичні комбінації, ба більше, за рахунок її земель і повинні були посилитися Польща і Росія. Ці прописні істини не хотіли збагнути провідники Директорії. Їхні безпідставні сподівання привели врешті Директорію до дискредитації в очах українського народу, бо уряд УНР не закликав українців до боротьби проти Антанти, не оголосив війни окупантам.
    Юрко Тютюнник, як і отаман Матвій Григор’єв, не міг погодитися з капітулянтською політикою Директорії. Тютюнник вважав переговори Директорії з французами в Одесі «однією з найганебніших сторінок нашої боротьби за національне звільнення», тому намагався переконати генералів Армії УНР виступити збройно проти військ Антанти. Олександр Греків на це прямо заявив йому: «Переможців світу Ви хочете перемогти? Вибачте, поручник, але це міг придумати тільки божевільний…»[848]
    Відмова Директорії боротися проти французьких, грецьких, польських та інших окупантів привела десятки тисяч борців за національне визволення України, які хотіли «скинути Антанту в море», до Красної армії. Тому й селянський повстанський рух, який влітку 1919 року набув титанічного розмаху, розгорнувся не під жовто-блакитними прапорами УНР, а під червоними штандартами. «Командукр» Антонов-Овсєєнко вміло використав проти Антанти і денікінців український патріотизм селян, зокрема заможного населення Херсонщини, поповнивши свої лави боєздатними легіонами повстанців під проводом Матвія Григор’єва, Юрка Тютюнника, Нестора Махна та інших, менш відомих, отаманів.
    Відсутність чіткої мети, ясного плану і стратегії українських політичних верхів і призвела до дезорієнтації і, врешті, до анархії українських мас…
    Зрозуміло, що непросто навіть побіжно розповісти хоч би про найвагоміші події в житті Юрка Тютюнника — настільки їх багато. Адже він взяв участь у Першій світовій війні, у боротьбі проти Тимчасового уряду, корніловщини, Гетьмана України Павла Скоропадського, союзних німецьких військ, Добровольчої армії, Антанти, Красної армії, поляків, навіть проти Директорії…
    Посади, які він обіймав в період 1917–1921 років, достатньо промовисті. Ось вони:
    — ад’ютант начальника Сімферопольського гарнізону російської армії;
    — голова Сімферопольського селянського союзу;
    — член Центральної Ради;
    — звенигородський отаман Вільного козацтва;
    — начальник революційного штабу м. Києва під час протигетьманського повстання;
    — командувач т. зв. «Правобережної Червоної армії» (триста багнетів);
    — начальник штабу 1-ї бригади Задніпровської стрілецької дивізії Красної армії;
    — командир бригади (у складі 1-го Верблюзького та 2-го Херсонського полків) 6-ї дивізії Красної армії;
    — начальник штабу повстанських військ Головного отамана Херсонщини і Таврії Матвія Григор’єва;
    — отаман повстанського загону (1500 козаків);
    — командувач Київською групою Армії УНР, до якої входили 5-та і 12-та селянські дивізії, полк морської піхоти, частини Залізничної дивізії та ін.);
    — командир 4-ї Київської дивізії;
    — заступник командарма Першого зимового походу;
    — в. о. командуючого Армією УНР;
    — начальник повстансько-партизанського штабу;
    — член Вищої військової ради Армії УНР;
    — командарм Другого зимового походу…
    
    Великої шкоди Україні завдав конфлікт між Петлюрою і Тютюнником. Тютюнник так дивився на природу цих непорозумінь: «Ще до свого нового призначення стосунки в мене з Петлюрою не були ідеальні. Часом вони були так натягнуті, що була погроза остаточного розриву. Після призначення мене Начальником ПП Штабу я, як безпосередньо підпорядкований Петлюрі, мав можливість ближче придивитися до людини, що волею долі якийсь час стояв у центрі Українського Національною руху. Його необмежене властолюбство і честолюбство не гармоніювало з іншими його якостями. За своєю натурою (він) не є вождь, що може вести за собою маси. Він тільки пливе по вітру і ніколи не намагається повернути проти вітру. Однаково жадає влади, як і боїться відповідальності. Я трохи знав його і раніше, але в 1921 р. Петлюра не був Петлюрою 1917 року. Тоді ще було в ньому щось від демократії, у 1921 р. Петлюра дивився на демократію як на засіб до мети, як на неприємну, але необхідну декорацію влади «на чолі з головним отаманом Петлюрою». До всього цього Петлюра має душу далеко не лицарську. У боротьбі проти своїх особистих ворогів він зневажає інтереси Української нації.
    Побачивши Петлюру таким, яким він є, і переконавшись, що я не помиляюся, я повів роботу для ліквідації петлюрівщини, вважаючи її абсолютно нездатною організувати національний рух для подальшої боротьби. Підготовка йшла повільно — не було сенсу робити Революцію проти Петлюри в Польщі. Тоді ще була надія, що цю Революцію можна зробити на Україні у вигляді звичайного арешту і віддання під суд.
    Між нами почалася прихована боротьба, у всякому моєму проекті або плані Петлюра бачив підкопи під його особистість; так, він у категоричній формі відмовився затвердити мій план про початок повстання на Україні в травні і червні 1921 р., хоча тоді були дані на найбільший успіх повстання. Поруч із ПП Штабом він створив штаб Гулого-Гуленка, поставившись до останнього з великою довірою, що і довів, видаючи Гулому-Гуленку в п’ять разів більші суми на організаційні витрати, незважаючи на те, що масштаб роботи Гулого був у п’ять разів менше мого.
    Відкладаючи момент повстання, Петлюра довів його до пізньої осені, коли не було ніяких даних на успіх».[849]
    Петлюру можна зрозуміти: він побоювався, що у разі успіху повстання, яке очолить Тютюнник, він, Головний отаман, залишиться на маргінесі подій і роль його змаліє. До того ж Симон Петлюра був у повній залежності від поляків і мусив рахуватися з їхньою точкою зору. А вони вели свою гру, використовуючи як розмінну монету трагедію українців, які програли росіянам, опинившись на території іншого загарбника.
    Конфлікт між Петлюрою і Тютюнником став однією з причин поразки Другого зимового походу. Здебільшого у ній звинувачують поляків, що не озброїли як слід Українську повстанську армію. Традиційно каміння летить і у бік Юрка Тютюнника, який переоцінив стан антиросійського руху в Україні та власні сили. Але полковник Роман Сушко подає іншу версію. Він мав відомості, що нібито уряд УНР прохав поляків не давати Тютюнникові зброї, а Симон Петлюра переконував Польський генеральний штаб у тому, що рейд — це особиста справа Тютюнника, тому зброї і набоїв він повинен отримати якомога менше. Це саме стверджує і Юрко Тютюнник. «Під час мого перебування у Львові мені вдалося добути документ, що як для мене особисто, так і для історії мав чималу цінність, — писав він. — Це був власноручний лист Петлюри до свого військового представника у Варшаві полковника Данильчука, у якому Петлюра писав, щоб Данильчук домігся в польському генеральному штабі, можливо, меншої видачі зброї і патронів у моє розпорядження, через те що «рейди є особистою справою»… Лист датований одним днем із наказом мені про початок рейду».[850]
    Страшні звинувачення… Як відповів би на них Головний отаман?
    Тютюнник конфліктував не лише з Петлюрою… На жаль, Юрій Йосипович мав дуже погану рису виставляти скрізь попереду своє «я», намагаючись знецінити роль інших, не менш заслужених, людей. Було б цікаво вивчити все, що говорив Тютюнник про інших учасників Визвольної боротьби і що вони говорили про нього. Навіть коли Тютюнник когось і відзначить, то тут же чекай од нього на горіхи. У своїх мемуарах він ображав не тільки Симона Петлюру, а й Павла Скоропадського, Михайла Омеляновича-Павленка, Матвія Григор’єва, Андрія Гулого-Гуленка, Василя Тютюнника, Олександра Греківа, Семена Гризла… Що вже говорити про інших, не таких відомих… Тут згадуєш вислів Михайла Омеляновича-Павленка щодо своєрідного «рефлектора» Тютюнника («Всюди його рефлектор вигідно репрезентує його власну постать і водночас лишає в тіні все, що є навколо»).
    Попри негативну вдачу, Тютюнник залишався небезпечним ворогом совєтської влади. Він не змирився з поразкою і намагався своєю активністю докорінно змінити ситуацію. За Тютюнником стежили всі — і поляки, і петлюрівці, і ҐПУ… Кілька разів він ледь не опинявся в руках більшовиків. Та йому вдавалося весь час вислизнути (двічі за рахунок зради козацтва, яке він залишав на полі бою). Не змогли вхопити його ні під час поразки повстання Матвія Григор’єва, ні у трагічних листопадах 1919-го і 1920 років, ні в Малих Миньках 17 листопада 1921-го. Врешті влітку 1923 року він таки піймався на чекістський гачок: шайтанам із ҐПУ вдалося виманити його в окуповану росіянами Україну та заарештувати. В ув’язненні він написав автобіографію (у вигляді відповідей на питання голови ҐПУ Всеволода Балицького).
    Давайте послухаємо Юрка Тютюнника… «Особисто я, — писав він, — ніколи не був принциповим супротивником радянської влади, як влади Українських робітників і селян, — навпаки, саме за такої форми влади я вважав забезпеченим від участі в керуванні Україною буржуазії ворожих Україні національностей… Тільки переконання, що радянська влада була маскою походові російського націоналізму на Україну, примушувало мене довго і завзято боротися проти неї».[851]
    Ще після захоплення Києва російськими ватагами полковника Муравйова та кривавої вакханалії в українській столиці Юрко Тютюнник зрозумів, що «за ширмою радянської влади ховається стара, цинічна особа чорносотенної Росії, з необмеженою ненавистю до всього Українського».[852]
    Тому на питання Всеволода Балицького, чи був сенс так довго і завзято проводити збройну боротьбу не тільки проти «єдінонєдєлімцев» буржуазного і монархічного спрямування, а і проти совєтської влади, Юрко Тютюнник відповідав: «…Потрібно було боротися, щоб боротьбою довести життєздатність Української нації й Української національної ідеї, тому що мертвою є та ідея, на захист якої ніхто не хоче стати і лити кров…»[853]
    Тютюнник вважав, що «боротьба гноблених націй під національним прапором є неминучою». «Для боротьби проти артилерії потрібна артилерія, — говорив він. — Для боротьби проти воюючого націоналізму одних є необхідний воюючий націоналізм інших».[854]
    «Своїх поглядів Ю. Тютюнник ніколи не приховував… — зазначав дослідник Олег Божко. — Зокрема, в лютому 1929 р. він погоджувався з характеристикою своїх поглядів як націонал-фашистських, заявив, що незалежна українська держава може бути тільки буржуазною, а пригноблена нація, визволяючись, перш за все мусить встановити національну диктатуру…»[855]
    Олег Божко, який ознайомився з кримінальною справою Юрка Тютюнника, стверджував, що «ні в автобіографії, ні на допитах 1929 р. Ю. Тютюнник не дав якихось докладних відомостей про діяльність інших осіб, з якими був пов’язаний спільною політичною і військовою діяльністю… Поставлений у 1923 р. перед вибором: смерть або співробітництво з радянською владою, Ю. Тютюнник вибрав співробітництво. Для широкого загалу було оголошено, що він перейшов в УСРР добровільно і що це стало підставою для амністії… Матеріали справи 1929 р. дають можливість припустити, що в 1923–1924 рр. Ю. Тютюнник нікого ҐПУ не видав…»[856]
    Видав чи не видав, але сам факт переходу легендарного полководця Юрка Тютюнника на бік ворога завдав сильного удару по Україні. Один із стовпів «соввласті» в Україні Дмитро Мануїльський зазначав: «Перехід Тютюнника на бік Совєтської влади є великими політичним фактом, поклавши початок розпаду всієї петлюрівської організації. Тютюнник не один (перейшов): за ним йде низка полковників і генералів — колишніх петлюрівців. Петлюра, таким чином, ізольований».[857]
    Що ще можна додати про останні роки життя Юрка Тютюнника?
    1924 року вийшла його книга «З поляками проти Вкраїни», спрямована проти Петлюри і «петлюрівщини». Автор передмови Микола Любченко зазначав, що «це не просто спогади сучасника, це перш за все акт обвинувачення».[858] Тютюнник насамперед звинувачує Петлюру, що той погодився віддати полякам Східну Галичину, Холмщину та Західну Волинь разом із десятьма мільйонами українців. У книзі «З поляками проти України» Тютюнник писав: «Національні герої» типу Петлюри та Лівицького торгували землями української нації, душами мільйонів українських робітників та селян, торгували, ховаючись, як злодії, від народнього ока й нікого не питалися. Вони ж бо себе вважали покликаними визволяти український нарід. Отож і «визволяли», віддаючи Галичину та Волинь з Холмщиною під панування польського магната».[859]
    Писав Тютюнник і сценарії, зокрема до кінофільму Олександра Довженка «Звенигора» у співавторстві з Михайлом Йогансеном і Олександром Довженком, а в художньо-документальному фільмі «П. К. П.» («Пілсудський купив Петлюру») Ю. Тютюнник зіграв самого себе…
    Чому Олександр Довженко зняв фільм «Звенигора» на Полтавщині? Невже там більш природно знімати фільм про Звенигородське повстання? Може, Сталін не захотів, щоб Юрко Тютюнник, співавтор фільму, знову виринув на Звенигородщині, бо його поява могла нагадати про часи, коли українська зброя співала на повні груди?..
    Востаннє Юрка Тютюнника заарештували 12 лютого 1929 року в Харкові…
    За бурхливе життя йому не менше трьох разів ухвалювали смертний вирок. Спочатку резолюцію «розстріляти» наклав 12 грудня 1918 року князь Долгоруков. Але у ніч на 14 грудня Тютюнник разом з іншими підняв повстання в Київській фортеці, де перебував в ув’язненні, і півтори сотні політичних в’язнів, вийшовши на вулиці, взяли участь у антигетьманському виступі.
    Минуло не так багато часу, і вже на початку 1919 року смертний вирок Тютюннику пролунав у штабі Чорноморського коша військ Директорії, проти якої він воював на чолі т. зв. «Правобережної Червоної армії», що нараховувала лише 300 багнетів. Але батальйон, що мав виконати вирок, вирішив вислухати промову засудженого, після чого, переагітований, пішов за Тютюнником на з’єднання з «Правобережною Червоною армією».[860]
    Останній смертний вирок постановила колегія ОҐПУ 3 грудня 1929 року. Цього разу викрутитися не вдалося. Свинцеву крапку у житті повстанського генерала поставлено 20 жовтня 1930 року.
    Так закінчив свій шлях козак, чиє ім’я в добу Національної революції стало «синонімом непереможного лицарського духу».[861]
    
   
   
    
     30. Яків Водяний, черкаський полковник Вільного козацтва
    
    
    У суботу 25 січня 1919 року Яків Водяний прокинувся рано, бо поспішав у Черкаси на спільну нараду повітової і земельної управ. Невдовзі він уже був на станції Бобринській.[862] Її комендант, член партії боротьбистів Орельський, повідомив, що в Черкасах все спокійно. Підтвердив це і командир бронепотяга п. Кириченко, який щойно прибув із Черкас.
    Поїзд, що відправлявся з Бобринської о 8-й ранку, був переповнений. Тож Водяний разом з охороною (12 осіб) втиснувся в купе кондукторської бригади. Ніщо не викликало підозри у досвідченого підпільника. Не збагнув він, що його охорона виконувала не зовсім властиві функції, — вже пізніше з’ясувалося, що її прислали більшовики, які о 6-й ранку здійснили у Черкасах переворот. Охоронці мали завдання допровадити Водяного на станцію Черкаси і здати коменданту.
    З Водяним більшовики давно хотіли порахуватися, адже він, черкаський полковник Вільного козацтва і начальник Смілянської повітової міліції, завдав їм чимало дошкульних ударів. Його козаки били росіян не тільки у Смілі й на станції Бобринській, а й у Жмеринці, Вапнярці, Шепетівці, Козятині, Білозір’ї. Особливо обурило ворохобників те, що Водяний особисто розстрілював їхніх більшовицьких ватажків.
    Яків справді був чоловіком безжальним і рішучим. Напевно, саме ці якості й висунули його ще під час революції 1905 року на чоло терористичної групи партії есерів, яка уславилася на всю Росію гучними вбивствами царських чиновників високого рангу…
    
    Яків Водяний народився 20 жовтня 1886 року у Смілі Черкаського повіту Київської губернії. Його батько Михайло мав трьох синів (старшого Макара, середульшого Михайла і Якова) і двох дочок (Тетяну і молодшу Наталку). На всіх було шість десятин землі.
    «Селянський син, — писав про себе Яків Водяний, — (я) зазнав гніту разом із моїм батьком од місцевого поміщика графа Бобринського. Вступив до партії с.-р. у році 1905. По підозрінню в приналежності до партії в 1906 році був адміністративно висланий в Чернігівську губернію, звідтіль відразу втік. Поселившись у Києві, працював активно на чолі бойової дружини партії с.-р. та весною 1907 року був несподівано схвачений поліцією. Просидів у Лук’янівці 6 місяців, а восени того року висланий (на три роки. — Ред.) в Наримський край. З Наримського краю утік по двох місяцях, а в році 1908 опинився на еміграції в Галичині (у Львові), там пробув до осені 1908 року. Восени знов вертаю до Києва, де по кількох місяцях взимку був знову арештований і попав удруге до Наримського краю в році 1909 і мусів одсиджувати (в Томську. — Ред.) заслання аж до 1911 року. Та за пару місяців до звільнення утік, аби не дістатись до війська. Нелегально пожив у Владивостоці до кінця 1911 року».[863]
    Попри небезпеку були схопленим поліцією, Яків Водяний бере активну участь в українському громадському житті Зеленого Клину. «З приїздом у Владивосток Водяного і Мостипана, — згадував Іван Світ, — вдалось налагодити українське життя біля місцевого Народного Дому, і вже в 1912 р. Владивосток отримував майже 400 примірників різних українських газет та часописів, а театральні вистави влаштовувались там досить часто».[864]
    Українське культурне життя жандармське управління завжди оцінювало як замах на російську державність. Тож невдовзі Яків Водяний мусив накивати п’ятами до Японії. Звідти виїхав до Австралії, де, прийнявши її громадянство, влаштувався майстром на меблевій фабриці. Але думки його, звісно, були на Батьківщині, де російський царизм немилосердно придушував будь-які опозиційні рухи, а надто національні прояви тих народів, які не змирилися з поневоленням. На далекому австалійському континентів пише п’єсу «Право Сваволі». На чужині проявився підприємницький талант Якова: 1917 року він організовує торговельну фірму «Експорт-Імпорт». Але недовго він займався бізнесом: як тільки до Австралії докотилася вістка про повалення царя, Водяний згортає свої справи, продає майно і повертається на Батьківщину. На початку серпня 1917 року він уже впевнено крокував вулицями рідної Сміли.
    З перших же днів Яків кинувся у вир організаційної праці. Його, чоловіка авторитетного, який пізнав царську каторгу, обирають головою Смілянського повітового комітету партії боротьбистів, а з вересня — ще й начальником смілянської міліції. Досвідчений бойовик бере участь у створенні Вільного козацтва.
    Про той період свідчить витяг зі справи вільного козака Івана Михайловича Зелененка пізніших часів: «Водяной возвратился из-за границы в г. Смелу, где выступал на ряде митингов и собраний с призывами к истинным украинским патриотам о необходимости организовываться для борьбы за самостоятельное Украинское националистическое государство… Я вместе с Водяным и другими боротьбистами создали из украинских националистов отряды «Вильного козачества». Нам… удалось разгромить… отряды Красной армии в г. Смеле и в Постышево».[865]
    Селяни довколишніх сіл знали Водяного або чули про нього ще в роки революції 1905 року, тож його робота «пішла жваво і успішно». Сотні формувались переважно самі, й рідко коли доводилося їхати до села для організації Вільного козацтва, яке ставало гарантією спокою у повіті.[866]
    1 жовтня 1917 року на козацькому вічі у Смілі сотник однієї з двох великояблунівських сотень запропонував обрати отаманом Вільного козацтва Черкаського повіту Якова Водяного.
    У лавах заворушилось і загуло:
    — Волимо Водяного на полковника!
    «Догори полетіло тисячі козацьких шапок, — згадував Яків. — Не помогла моя резигнація і те, що я як міг відмовлявся. Я мусів вкінці прийняти вибір, щоби вгамувати розбурхані збори…» Наказними полковниками було обрано курінного Яблунівського куреня Кириленка та заступника повітового комісара Хіміченка, а полковим суддею — Грицька Сочавського, повітового комісара.[867]
    На другий день було призначено полкову конференцію, на яку зійшлися обрані сотнями «передові діячі кожного села; крім сотників, тут було чимало інтелігенції з повіту». З цих достойників і було обрано полкового писаря, осавула, двох хорунжих та полкового скарбника, а також двох делегатів на Всеукраїнський з’їзд Вільного козацтва, що мав ось-ось розпочатися в Чигирині: Якова Водяного і козака Костянтинівської сотні Борща.[868]
    Делегати обговорили справи охорони повіту від частин збольшевиченого російського «воїнства», що кидало Південно-Західний фронт та сунуло на схід і північ, везучи з собою військове майно. «Нарада ухвалила обеззброювати та відбирати майно від усіх частин, що кидали фронт, прямуючи до Росії…»[869]
    3 жовтня 1917 року в найбільшій шкільній залі зібралися делегати на Перший з’їзд Вільного козацтва. «Збори відкрив Звенигородський полковий отаман Гризло та запропонував на голову братнього онука Тараса Шевченка: Ананія Шевченка з села Корилівки,[870] — згадував Яків Водяний. — Делегати однодушними оплесками повітали стрункого, молодого, років 30–32 чоловіка без руки. Нововибраний голова зборів запропонував вибрати на заступника полковника Гризла, а на секретаря Полтавця, на що збори одноголосно згодились».[871]
    На з’їзді у Чигирині на пропозицію Івана Полтавця-Остряниці, яку з трибуни підтримали Семен Гризло і Ананій Шевченко, військовим отаманом Вільного козацтва обрано генерал-лейтенанта Павла Скоропадського. Яків Водяний — єдиний із делегатів, хто не підтримав цієї кандидатури, утримавшись під час голосування…
    У другій половині грудня 1917 року за наказом Павла Скоропадського декілька сотень козаків Звенигородщини та Смілянщини прибули до Вінниці. Три сотні Водяного було скеровано для підтримки фронту в район Шепетівки — Козятина — Вапнярки. У Вінниці відбувається знайомство Водяного з Військовим отаманом Вільного козацтва. У своїх «Спогадах» Павло Скоропадський негативно висловився про Якова Водяного: «Как элемент боевой они (вільні козаки. — Ред.) оказались хорошими, но во главе, кажется, Смелянской сотни[872] находилась темнейшей воды личность, некто Водяной…»[873]
    Хто знає, чому саме таку оцінку дав майбутній гетьман. Може, Яків підбурював проти колишнього царського генерала, одного зі стовпів імперії, проти якої він, есер-терорист, боровся ще за часів революції 1905 року…
    Вільне козацтво бурхливо набирало сили. Лише на Звенигородщині в цю військову організацію об’єдналося 20 тисяч осіб. У другій половині лютого 1918 року його козаки примусили скласти зброю гарматні частини 2-го корпусу російської гвардії. Козацтво заволоділо великим військовим майном. Пізніше звенигородці змусили демобілізуватися 6-й та 7-й драгунські полки російської кавалерійської бригади. Росіяни здали до 2000 коней, таку ж кількість сідел і силу іншого майна та зброї. А козаки смілянського полковника Якова Водяного роззброїли в с. Білозір’ї 2-й кавалерійський російський полк.
    «Звенигородка, — згадував Юрко Тютюнник, — стала центром великого району; (сюди) приходять зв’язки від Черкащини (Водяний), від Єлисаветщини (Кульчицький), від Уманщини (Безуглий) і т. д. Штаб коша перетворюється у штаб об’єднаного Вільного козацтва південних повітів Київщини та північної Херсонщини… Особливо видатна операція Вільного козацтва (була) проти 8-ї російської армії в районі станції Бобринської. Тут були скупчені ліпші курені Звенигородщини, Черкащини та Єлисаветщини… Бій тривав цілий день, при цьому обидві сторони зазнали значних втрат; він закінчився нічною атакою на росіян, по якій останні були розбиті й розбіглися в різних напрямках. Тут мало не був захоплений командант російських військ на Україні Муравйов, який пробивався з Одеси на північ… Під час цієї операції звенигородцями командував Хведот Бондар (с. Корилівка), черкасцями — Водяний, єлисаветцями — Кульчицький».[874]
    Після гетьманського перевороту Яків переїхав до Києва. Влаштувався завідувачем торговельного відділу Дніпровського союзу кооперативів. Одного разу керівники відділів зібралися на нараду. Всі чекали на голову «Дніпросоюзу» Коліуха. Ось і він. Ледь не з порога Коліух звернувся до Водяного:
    — Якове Михайловичу! Зараз оце іду від гетьмана, він дуже на вас нарікає, каже, що має відомості, що в Батурині відбувся з’їзд повстанців з цілої України та вибрали вас гетьманом на місце Скоропадського.
    Водяний засміявся, інші переглянулись. Всі знали, що Яків весь час був у Києві… Та все ж товариші порадили йому не нехтувати небезпекою і негайно тікати. Вже на Хрещатику він здибав знайомого Я. Кривицького, і той оповів те ж саме, казав навіть, що читав таку саму байку і в «Кієвлянінє».[875]
    Чутки свідчили про популярність Якова Водяного… Може, оці чи подібні поголоски й призвели до того, що у своїх «Спогадах» Павло Скоропадський назвав Водяного «темнейшей воды личностью», тобто загадковою, не розшифрованою, від якої можна чекати неприємних несподіванок…
    Переховувався Яків в Одесі, та згодом повернувся до Києва. Коли ж Директорія у Білій Церкві оголосила повстання проти гетьмана, Яків Водяний поспішив до Черкас, щоб організувати людей. Його обирають членом повітової управи. «Народня Повітова Рада уповноважила мене до боротьби з німцями, — згадував Яків Водяний. — Я пишу накази до Вільного козацтва. Вільне козацтво в ріжних місцях повністю і успішно роззброює німецьке військо».[876]
    14 грудня 1918 року Гетьман України Павло Скоропадський зрікся влади, щоб зупинити братовбивчий конфлікт… Але війна на цьому не припинилася — в Україну, ослаблену внутрішнім конфліктом, посунула по ясир московська орда. В передчутті поразки українців заворушилася стоголова московська п’ята колона…
    25 січня 1919 року член повітової «народньої» управи Яків Водяний, нічого не підозрюючи, виїхав зі Сміли до Черкас, де мала відбутися спільна нарада повітової та земельної управи, — він не знав, що вранці місто захопив збільшовичений український полк. На вокзалі Якова затримали і привели до коменданта станції.
    «Се був уже новопризначений большевицький комендант, маленький і плюгавенький з себе чоловічок, — згадував Яків Водяний. — Не розібравши зразу, кого привели, він став дорікати козакам за самочинні арешти. Але озброєний натовп заревів:
    — Як?! Випустити Водяного?! Він погромив пятаковські ешелони! Він покликав до нас німців! Він клявся, поки житиме, бити большевиків; розстріляти його, зараз розстріляти!..
    Оточені червоноармійцями, ми стояли на тюремному подвір’ї біля брами та чекали… Зачулась команда: «Шагом марш!» — і ми рушили на вулицю…
    Я пильно роздивлявся навкруги в ясній зоряній зимовій ночі та думав: «Тікать, тікать, за всяку ціну тікать, навіть коли б мені в спину багнета всадили, я все ж буду тікать…» Я чекав щасливої хвилини вискочити з оточуючого нас кола смерти…
    Нас було семеро. Начальник обійшов навкруги, забрав декотрих конвойних із правого крила… Запанувала тиша, рушниці були напоготові.
    Ми стояли ще оточені, але праве крило уже порідшало. Почулась команда:
    — Лєвий фланг, пять шагов назад!
    Тупіт ніг — і знов тиша. Я пробую ґрунт під ногами, чи не слизько. Миттю скакаю між конвойних у бік «лагерів» на долину…
    Наді мною гуркіт рушничної стрілянини: я біжу, напружуючи всі свої сили. Безладна стрілянина не вгаває. Я чую крики: «Стій! стій! стій!» Біжу, наближаючись до верб, біжу зиґзаґами поміж вербами. Стрілянина не устає… Я різко скручую вправо та біжу до залізничного насипу. Стрілянина затихла…
    Переді мною ліс. Я іду до нього повільним кроком…»[877]
    Улітку Водяний нелегально пробрався до Києва, де шаленіла совєтська влада. У колишнього клубі «Родина», де в той час був Центральний комітет боротьбистів, здибався з Еланом-Блакитним та Олександром Шумським.
    Привітались. Водяний запитав, «чи боротьбисти є мені ворогами».
    — Ні, — сказав Шумський.
    — Тоді ж нащо мене хотіли розстріляти? — резонно запитав Яків.
    — То була помилка, — незворушно відповів Шумський і порадив колишньому партійному товаришу «реабілітуватись перед урядом УРСР».
    — Якщо в уряді УРСР ви, мій товариш, і подібні нам, то нащо і перед ким мені реабілітовуватись? — резонно поставив питання Яків.
    Шумський визнав рацію Водяного, виписав йому фальшивий паспорт і побажав успіху. Вони попрощалися.[878]
    Далі Яків переховувався у Городищі, про що залишив спогади в оповіданні «З обіймів смерті»…
    Навесні 1921 року Водяний опинився у Холодноярському лісі, в гайдамацькому таборі, що розкинувся неподалік села Мельники. Один з епізодів тих днів він висвітлив в оповіданні «В Холоднім Яру»…
    Того дня у Мельниках було якесь свято. Більшість старшин і козаків подалися святкувати. У таборі залишилось якихось двадцять бурлак, тобто немісцевих. Їм не було до кого йти. Врешті й вони вирішили навідатися в Мельники — на обід до священика. Отож, залишивши лише сторожу, помандрували до села…
    Повертаючись вранці, почули хлюскання нагаїв, стогони і благання про допомогу. У таборі на траві лежало двоє роздягнених до сорочок людей зі зв’язаними руками. Козаки били їх нагаями.
    — Ох, братци, пащадітє, ми ж такіє же люді, как і ви.
    — А признавайтесь, сучі сини, чого до нас забрели, — питали козаки і продовжували свистіти нагаями.
    Водяний одразу втрутився.
    — Стій! За що катуєте людей? — гукнув він до хлопців.
    Екзекуція припинилася. До Якова підійшов старшого віку козак Охрім і склав звіт. Виявляється, вчора ввечері, коли він був на святі у Мельниках, його попередили, що зранку в селі тинялися якісь невідомі й все розпитували людей, де таборуються гайдамаки, скільки їх, чи багато кінноти, чи є кулемети і гармати. Селяни показали хату, де ті зупинилися. Отож Охрім із козаками пішов арештувати допитливих.
    Охрім був свято переконаний, що то більшовицькі агенти, а оскільки вони не хотіли зізнаватися, то й вирішив допитувати їх із нагаями.
    Водяний переглянув документи затриманих. Виходило, що це демобілізовані червоноармійці, родом із Полтавщини. Вимова в одного справді була полтавська, але другий дуже вже походив на москаля.
    На допиті обидва запевняли, що вони робітники, яких забрали не питаючи в Красну армію, а тепер, звільнившись з її лав, вони шукають десь заробітку. Отак і опинилися в Мельниках. Про повстанців у Холодному Яру нічого не знали і не відали. І зовсім не сподівалися, що вскочать у таку неприємну халепу. Вони готові навіть пристати до партизанів, бо все одно не мають роботи.
    Далі за справу взявся старшина розвідки. Затримані на питання, які села лежать близько їхнього села, почали плутатись. Натомість згадували інші, де нещодавно відбувалися повстання, «а потім грасували карні експедиції большевицької чрезвичайки». Стало очевидно, що Охрім не помилився. Це справді були більшовицькі розвідники.
    Помітив Водяний і комуністичну «шлюфовку» школи «агітпросвєта». Але полонені ніяк не хотіли визнати, хто вони є насправді. Особливо вдавав із себе щирого москаль. Не було ради: козаки знову взялися за нагаї. Але Водяний «рішуче спротивився такому допитові». Відвівши убік начальника розвідки, запропонував йому інший план…
    Яків оголосив, що шпигунів розстріляють. Першим відправлять до «небесної канцелярії» москаля. Йому запропонували написати прощального листа рідним. Той завагався, зблід, занервував. На очах виступили сльози. Все ж він опанував себе і ламаною українською відповів:
    — Не маю родичів, не маю бліжніх. Вєдітє мєня куда знаєтє.
    Двоє козаків повели його з табору. Водяний розраховував, що полтавець зі страху нарешті зізнається.
    За хвилину з лісу долинули постріли. Хлопець здригнувся, зблід і почав плакати, просити, щоб його не вбивали. Йому знову порадили признатися. Але обіцянки подарувати життя ні до чого не призвели. Полтавець ні в чому не хотів зізнатися. Тоді і йому запропонували написати прощального листа. Повагавшись, він все ж відмовився. Тим часом до табору повернувся один із козаків.
    — Пане отамане, — доповів він, — там того уже розстріляли. Микита залишився закопувати. Накажете і цього відвести?
    Полтавець здригнувся і насторожився. Ще двоє козаків стали позаду нього з наладованими рушницями.
    — Ходімо, — кинув один із них.
    І раптом юнак, хоч і мав зв’язані руки, «несамовито побіг».
    — Стій! Стій! — закричали гайдамаки і зірвалися за втікачем.
    У таборі захвилювалися. Дванадцять козаків із рушницями побігли слідом. А напівголий полтавець «біг і біг за життям». У лісі лунали крики і постріли.
    Тим часом привели москаля. Знову почався допит із погрозами. А за чверть години з лісу почали вертатися козаки.
    — Зловили. Ведуть сюди.
    Полтавця привели побитого та скривавленого. «Перед собою він бачив тепер тільки смерть». Але хлопець страшенно хотів жити, тож і наважився.
    — Товариші, братці! Не мучте, — заскиглив він. — Даруйте життя… Я все розкажу. Тільки не бийте. Нас послав начальник Харківського воєнного округу товаріщ Дуднік із метою вивчити сили повстанців Холодного Яру.
    Москаль гіпнотизуючим поглядом дивився на «зрадника».
    — Што ти ґаваріш, сумасшедший?! Што ти дєлаєш, бєзумний? — сичав він, а тоді, повернувшись до Водяного, мовив із кривою посмішкою: — Таваріщ, развє ви нє відітє, што он сумасшедший? Ги-ги-ги… Єй-богу, он сумасшедший…
    Дискутувати з патентованим ворогом ніхто бажання не мав, тож балачку швидко припинили.
    Полтавцю за щире зізнання розв’язали руки і дозволили одягнутися. Оголосили, що чужинця розстріляють, а українцеві подарують життя. Та кожному було зрозуміло, що з лісу він не може вийти… Тож обох розвідників застрелили під час перебазування табору. Але полтавцю зробили послугу… Він не пережив страху останніх хвилин життя — його вбили несподівано. Сталося це в лісі над Великоднім озером.[879]
    
    У березні 1921 року в Холодному Яру відбувся з’їзд. На нього прибуло близько тридцяти делегатів — отаманів, старшин і козаків, а саме: Микола Бондарук, Яків Водяний, Іван Деркач, один із братів Чучупаків, Чорний Ворон, Пилип Хмара, Макар Сіденко, Нестор Гришко, Максим Терещенко, старшина Хвиля та інші.[880]
    Розгорнувши шовковий національний прапор, на якому поруч із гербом УНР було вишито гасло «Хай живе вільна самостійна Україна!», відкрили з’їзд. «З короткою урочистою промовою виступив отаман Водяний, — розповідав сексот. — Проспівали гімн «Ще не вмерла Україна». Потім знову виступив Водяний, особливу увагу зосередивши на політиці Москви стосовно України… Говорив, що слід згуртуватися і з приходом весни підняти масове повстання проти тих, хто йде за інтереси Москви, хто прагне закабалити український народ. Після нього виступив Бондарук Микола як представник петлюрівського штабу, оголосивши свої повноваження й документи. Наголосив, що йому доручено не підіймати масового повстання, а згрупувати людей і розпочати найжорстокіший масовий терор проти комуністів. Водяний зіскочив і закричав: «Панове, шпигун!» і, вихопивши револьвер, почав викликати Бондарука на ґерць… Всі делегати вихопили револьвери і не знали, що робити: чи стріляти у Водяного, чи у Бондарука — представника Петлюри, на котрого так багато надій покладали. З трудом вдалося заспокоїти Водяного, котрий, одначе, на з’їзді не побажав залишатися і поїхав, кинувши: «Попереджаю вас, панове, що це не є представник від нашого уряду, а є шпигун від уряду Москви, який доведе і вас, отаманів, і вірне вам українське козацтво до повної загибелі». Декому він закинув у серце сумнів… Але пережита в небезпеках зима і тепле майбутнє знову повернули туманні надії й довіру до Бондарука як представника УНР».[881]
    1921 року Яків Водяний керував одним із гайдамацьких загонів у районі Холодного Яру і співпрацював з отаманами Ларіоном Загороднім, Юхимом Ільченком, Пилипом Хмарою, Кириченком, Миколою Кібцем-Бондаренком та іншими. Це підтверджують більшовицькі документи: «2 апреля со стороны Черкасского уезда прибыла в Холодный Яр банда Водяного, Кириченко и Кибця, передвинувшиеся якобы с полтавской стороны… Численность этих банд до 700 человек, в том числе около 200 кавалеристов… По агентурным сведениям, появившихся в Чигиринском уезде банд насчитывается до 2000 человек, из них большая половина кавалеристов: банды эти разделились на большие 4 группы… командуют большими группами Хмара, Ильченко, Водяный, Кибец, Кириченко и Загородний. При налете на Медведовку бандитами командовали одетые в матросскую одежду именовавшие себя Водяным и Загородним».[882]
    Зиму 1921–1922 років Яків провів під Києвом у дачному селищі Клавдієве. У травні виїхав до Проскурова, а звідси до Сатанова, що на березі Збруча.
    Була неділя, ярмарковий день. Походивши по березі річки, вивчив місцевість, а вночі перейшов кордон. Передрімав у лісничівці, а рано вирушив на Хоростків, де теж був ярмарок. Продавши щось з речей, непомічений поліцією, Яків пройшов на станцію, купив квиток і вирушив до Львова. Діставши у віце-консула необхідні документи як громадянин Австралії, вирушив до Копичинець, де зустрівся зі своїм старим товаришем — Іваном Заваликутом, помічником повітового комісара за часів Директорії. Він йому допоміг здобути роботу в кооперативі «Збруч» у Гусятині. Працював тут понад рік, аж доки польський староста категорично зажадав, щоб Водяний виїхав з міста… 1924 року Яків влаштувався керівником кооперативу «Своя сила» у Хоросткові, але і звідси його витурили — тепер вже хоростківський староста.
    Так, у травні 1925 року Яків опинився у Варшаві. За посередництва колишнього міністра внутрішніх справ УНР Олександра Саліковського, якого знав з 1908 року, Яків дістав нансенівський паспорт — він вирішив повертатися до Австралії, громадянином якої був. У Гданську намагався сісти на корабель, який плив до Австралії чи хоча б до Великобританії, та ніхто не хотів його брати. Довелося повертатися до Галичини.
    Жив у Тернополі, Богородчанах, Станіславові, Збаражі… Скрізь шукав праці і скрізь мав із нею проблеми. Зі Збаража написав колишньому повітовому комісару Грицю Сочавському до Сміли, просив переслати примірник своєї п’єси «Право сваволі». Але своєї адреси не подав, а просив вислати до Гданська на ім’я Ярослава Стрельбицького, з батьком якого, Теодором, працював у повітовому союзі кооперативів у Збаражі. Гриць прохання виконав, п’єсу вислав, пізніше Яків її опублікував (орієнтовно 1928 року).
    У листі до товариша Сочавський писав: «Якове! Все те, за що ти боровся все своє життя, тут, на Україні, переводиться в життя… Українізація в повнім тоці, національне і соціальне (життя) налагоджується, приїдь, (будеш) задоволений і щасливий».
    Гриць виконував завдання ҐПУ виманити Водяного в совєтську Україну.
    Прочитавши листа, Яків подумав: «Але для чого Україні українізація?.. Хіба потрібна Росії — русифікація або в Польщі — полонізація?..» І відповів сам собі: «Значить, по урядах УРСР управляють чужинці, а не українці і для того вони українізуються».[883]
    У листі до Сочавського Яків написав, що сумнівається в правдивості його слів. У конверт вклав і листа до народного комісара освіти УРСР Олександра Шумського, в якому нагадав розмову в клубі «Родина» у Києві 1919 року. Водяний просив запевнення, що він не тільки може повернутися в Україну, а й йому буде зарахований його революційний стаж…
    Тим часом Яків налагодив зв’язки з українськими еміграційними інституціями і почав працювати у відділі розвідки Армії УНР під командою генерала-хорунжого Всеволода Змієнка. Налагоджував підпільну мережу в окупованій росіянами Україні.
    До початку 1930-х років Водяний проводить в Україні розвідницьку і підпільну діяльність, поширює антисовєтську літературу. Відомо, що 1928 року під його проводом діяла добре організована група в м. Гусятині й у Борсуках — рідному селі визначного українського старшини Павла Шандрука.[884]
    Хоч і використовувала польська контррозвідка цю інформацію, все ж старшини Армії УНР, зокрема і Водяний, працювали не на Польщу, а на Україну, бо намагались ослабити тиранічний російський режим.
    На еміграції Яків продовжував досить активно писати, зокрема опублікував п’єсу «Холодний Яр». У ній наголошував на своїй винятковій ролі у Визвольній боротьбі, а роль інших отаманів Холодного Яру применшував. Себе Водяний зобразив у п’єсі під іменем отамана Вихора, якого холодноярці без кінця просять очолити їх, а він весь час відмовляється. «Ну, коли вже ви не візьметесь керувати, то хто ж тоді на те надається?.. — у розпачі запитує один з героїв п’єси Максим. — Виходе, що історичний, славний, оспіваний нашим поетом-пророком Тарасом Шевченком Холодний Яр… тепер мусить зійти на пси і перетворитись у звичайне гніздо бандитів?!. — «Зрозумійте, що моя поява в Холодному Яру може затривожити большевиків! — багатозначно пояснює Вихор. — Більшовики занадто добре знають мене, щоб не реагувати на перебране мною командування Холодним Яром».[885]
    Усі отамани (і Деркач, і Петренко, і Орел, та й Хмара) виглядають поруч із Вихором-Водяним фігурами другого, а то й третього плану. Таке «художнє осмислення» подій у Холодному Яру спровокувало різку репліку Юрія Горліса-Горського. У передмові до свого роману «Холодний Яр» він написав: «І Водяний, і Ліхарєв (командир кінного Смілянського повстанського загону. — Ред.), які були випадково короткий час у Холодному Яру, витрачають усі свої «таланти» на те, щоб довести, якими то «лицарями і вождями» вони були та якими «нездарами, дурнями і зрадниками» були ті, хто роками тримав у своїх руках провід у боротьбі і склав у ній своє життя».[886]
    Навряд чи можна вважати Водяного випадковою людиною у Визвольному русі, адже проти деспотичної Москви він боровся все своє свідоме життя, починаючи ще з революції 1905 року. І все ж п’єса «Холодний Яр» справляє прикре враження — її автор постає перед читачем як самозакоханий, переповнений по вінця відчуттям власної ваги, діяч, який все знає, діє безпомильно і має найвищий авторитет серед козаків…
    Живучи в Галичині, Водяний зустрічався з різними українськими діячами, зокрема і з головою уряду УНР в екзилі Андрієм Лівицьким, який так активно співпрацював із поляками, що став їхньою маріонеткою…
    Коли почалася війна і авторитет польської держави під могутніми ударами німецького і совєтського війська впав, Яків Водяний показав своє справжнє ставлення до гнобительки-Польщі: він відмовився виконати розпорядження війта зібрати збіжжя для польської держави серед українських селян. Через це 2 вересня 1939 року війт гміни Катербурга (нині Тернопільщина) звільнив Якова Водяного із посади рахмістра…
    Та загибель польської держави призвела до загибелі і Якова Водяного: на Тернопільщину прийшли червоні «визволителі» і вже 27 вересня заарештували «петлюрівського полковника». Це був шостий арешт. Перші три були ще за царизму — у 1906, 1907 і 1909 роках; два наступні 1919 року здійснила ЧК, і ось знову…
    На підставі ст. 54-6 ч. 1 і 54-4 УК УССР Водяного дуже швидко визнали винним у гріхах проти СССР. На підставі ст. 204 УПК УССР чекісти передали Якова Водяного військовому прокуророві для проведення суду Військовим трибуналом Київського особливого військового округу.
    Уривок із вироку № 008 справи № 007 1940 року показовий: «Водяной в 1927, 1928, 1929 и 1930 гг., пребывая на территории Польши, являлся резидентом разведки «УНР» и проводил активную разведывательную (шпионскую) деятельность против Советского Союза. Водяной, как резидент, проводил вербовку агентов разведки, производил переброску агентов разведки на территорию Советского Союза, давал шпионам задания и принимал информации сведений шпионского характера… Кроме этого, Водяной, будучи непримиримым врагом Советской власти, в прессе на территории бывшей Польши распространял различную к.-р. клевету против страны Советов и поддерживал польскую шляхту и буржуазию в ее борьбе против Советской власти».[887]
    7 лютого 1940 року Військовий трибунал КОВО на закритому засіданні постановив розстріляти Якова Водяного. Вирок було виконано 10 травня 1940 року.
    Де поховано смілянського отамана, ніхто досі не знає, але, швидше за все, у Биківні. І хоча Якова Водяного в перші роки відновлення української державності реабілітовано, дотепер ні у Смілі, ні у Черкасах немає вулиці його імені, ніби й не працював цей чоловік на добро української справи, ніби не проливав кров у боротьбі за омріяну національну свободу.
    
   
   
    
     31. Осавул Залізняк (Юрій Горліс-Горський)
    
    
    Досліджуючи козацько-селянські революційні рухи доби Української Держави та Української Народної Республіки, розшукав я чимало спогадів про ті бурхливі часи. З радістю побачив, що сотні, а то й тисячі наших земляків написали про свою участь у Визвольній боротьбі. На жаль, не все дійшло до нас, багато рукописів і людей, які могли би дати свідчення, згинуло в огні революції та пекельному вогнищі репресій і голодоморів. Не всі документи ми ще й розшукали. Не до всього маємо доступ. Але й та частина спадщини, яку ми вирвали з рук історичного ворога, дає підстави стверджувати, що ми є синами і дочками Великої Нації — войовничої, сильної, веселої, із зухвалими вогниками в очах.
    Про це переконливо свідчать першоджерела.
    Сотні українських вояків, які у 1917 — 1920-х роках відстоювали незалежність нашої Батьківщини, написали про ті пекельні дні. Спогади про усміхнених наших героїв залишили нам у спадок і козаки, і старшини, і генерали. Ось тільки деякі прізвища авторів: Валентин Сім’янців, Михайло Омелянович-Павленко, Юрко Тютюнник, Всеволод Петрів, Петро Дяченко, Олександр Вишнівський, Антін Пузицький, Олександр Удовиченко, Кость Смовський, Марко Безручко, Михайло Крат, Микола Капустянський, Євген Маланюк, Лев Шанковський, Василь Прохода, Олександр Доценко, Борис Монкевич, Адріан Марущенко-Богданівський, Леонід Романюк, Степан Лазуренко, Осип Думін, Вартоломій Євтимович, Микола Чеботарів, Михайло Середа, Микола Ґалаґан, Василь Задоянний, Антін Кущинський, Максим Ломацький, Макар Каплистий, Олександр Чирський та пребагато інших.
    Важливі спогади залишили й отамани: Яків Гальчевський, Марко Шляховий, Іван Лютий-Лютенко, Петро Філоненко, Микола Василенко, Яків Водяний, Віктор Чекірда (Чорний Ворон), Олександр Євтухів, Іван Цапко та підхорунжий Чорноліського полку Михайло Дорошенко. Осібно в цьому ряду стоїть ім’я Юрія Горліса-Горського, бо насамперед саме завдяки його роману «Холодний Яр» широкі верстви українського народу, спочатку в Галичині, а пізніше на Наддніпрянщині, узнали правду про велику міжнаціональну війну за право володіти українською землею.
    Роман «Холодний Яр» свій шлях до читача почав 1934 року. Тоді ж вийшов і «Отаман Хмара». Наступного року з’явилася книга «У ворожому таборі». Побачили світ і такі твори, як «Ave, diсtator!», «Червоний чортополох», «Живе обличчя червоного сфінкса», «Тюремні поезії», «Терпіння» та низка статей у різних часописах, зокрема таких, як «Літопис Червоної Калини», «Наш клич», «Вісник», «Дажбог», «Краківські вісті», «Волинь»…
    «Спогади… На самоті перебрати день за днем, рік за роком те, що вже збігло в минуле, відтворити в собі пережиті радощі й болі, пережити їх ще раз і ще раз… Болючу привабливість цього «заняття» знає лише той, хто має що згадувати: хто любив і ненавидів всією душею, хто знає смак голоду й музику небезпеки, хто зустрічався на вузькій доріжці віч-на-віч зі смертю, чув її віддих і… щасливо розминувшись, показав їй услід дулю», — так почав свою книгу спогадів «У ворожому таборі» Юрій Горліс-Горський.[888]
    Справжнє прізвище цього незвичайного чоловіка — Юрій Городянин-Лісовський. Народився він 14 січня 1898 року в Полтаві (за іншими даними, в с. Демидівка під Полтавою). Назвали його на честь батька Юрія, офіцера російської армії. Мати — Людвина Соколовська — вела свій родовід із польсько-шляхетського коріння.
    Очевидно, важливу роль у вихованні відіграв батько, адже хто як не він, кадровий офіцер, благословив сина на здобуття військової освіти, обдарував військовою вдачею. Військову службу Юрій почав у «кавказькій кавалерії» під командою князів хана Г. Нахічеванського та Султан-Гірея, де, за власним визнанням, «хапнув магометанської воєнної етики».[889] Де літав Юрій у кінні атаки під час Першої світової війни, точно невідомо, може, на Турецькому фронті.
    У роки Визвольної війни Юрій — старшина-кіннотник 2-го Запорозького (збірного) полку Запорозької дивізії Армії УНР, командиром якого був Іван Литвиненко, уродженець села Хоружівка, що на Сумщині.
    Наприкінці листопада 1919 року Юрій Городянин-Лісовський разом зі своїм полком опинився у «трикутнику смерті» (Любар — Чортория — Миропіль). Тут українські частини було стиснуто трьома арміями — Красною, Добровольчою та польською.
    Знесилена, хвора на тиф, українська армія агонізувала… Безнадія і депресія добивали хворе і знеможене козацтво… А тут іще чутки, що 3-й Гайдамацький полк Омеляна Волоха перейшов на бік більшовиків. Казали, що Євген Коновалець, виконуючи розпорядження Петлюри, розпустив Січових стрільців…
    І раптом почули від командирів, що хто хоче, може залишитись в армії. Це був «блиск віри» — і за якусь мить Любарська трагедія стала «виходом до слави». «Знову Батьківщина нас потребує, знову ми — вояки, знову ми — люди», — такий витворився загальний настрій. «Знову серце повне надій, а з ними — віри в нашу правду», віри в її перемогу.[890]
    «Хто не чується на силі, може залишити лави», — кажуть козакам старшини. «З нами залишаться тільки ті, хто має залізні нерви та сталеве серце», — звертається до вояцтва командарм Омелянович-Павленко.[891]
    Серед отих, хто мав «залізні нерви та сталеве серце», був і Юрій Городянин-Лісовський. 6 грудня 1919 року він разом з іншими українськими фанатиками під командуванням Михайла Омеляновича-Павленка вирушив у невідоме, але таке обнадійливе майбутнє. Йшли на об’єднання з українськими повстанцями, які в запіллі били денікінців…
    На початку лютого 1920 року 2-й Запорозький збірний полк дістався до холодноярського села Матвіївка, а наступного дня Юрій на кулеметній тачанці переїхав у Головківку, яка також визнавала владу Головного отамана Холодного Яру Василя Чучупака. Тут і закінчився для Юрка Зимовий похід: кілька днів перед тим, під час довгого нічного переходу, пересівши з коня на бричку відпочити, він заснув і відморозив собі пальці правої ступні. Нога розпухла, почалася лихоманка. Продовжувати мандри з українською армією він уже не міг, тож змушений був залишитися на лікування в Мотриному монастирі, де в той час табором стояли гайдамаки Холодного Яру.
    З цього, власне, і починаються спогади українського старшини, які він уклав у документальний роман… З перших хвилин перебування в Холодному Яру полтавець відчув якийсь незвичайний войовничий патріотизм місцевих селян. І серце Юрія переповнилось, як він згадував, «якоюсь щемливою радістю».[892] Вразила його й висока організованість озброєних хліборобів та їхнє дбайливе ставлення до українського вояка.
    Випадкова хвороба змінила життя Юрія: в Холодному Яру торкнувся він серця України, знайшов товаришів, бойовою дружбою з якими пишався все життя; тут він відчув гіркий щем втрат і поразок та щастя продовження боротьби за свободу Батьківщини. А Холодний Яр знайшов у ньому захисника і вдячного літописця.
    Холодний Яр повністю заполонив Юрія. Все своє подальше життя він марив ним, мріяв повернутися на ці, за його висловом, «святі місця»…
    Отож, вилікувавшись, він залишився серед гайдамаків Холодного Яру. Під псевдонімом Залізняк був призначений осавулом 1-го (основного) куреня Холодного Яру і взяв участь у численних боях за свободу нашої Батьківщини. У своєму романі він писав: «…Коли дві нації борються, білі рукавички мусять бути скинені. За п’ять років на фронтах довелося розрубати в бою череп не одному німцеві, мадярові, москалеві, але що можна піднести шаблю на ворога, який уже кинув зброю, що ворог лише мертвий перестає бути ворогом — з цим я погодився лише тепер, на цьому клаптеві української землі, який треба було відстояти — або загинути».[893]
    На власному прикладі Юрій переконався, що гуманізм до ворога обертається новими українськими жертвами: він пожалів полоненого начальника міліції, відпустив його, а той «віддячив», викликавши телеграфом з Єлисаветграда полк червоної кінноти. Бій завершився з великими втратами для холодноярців, а сам Залізняк потрапив у полон. У льохах Єлисаветградської ЧК він відчув у повній мірі «вдячність і ласку совєтської влади».
    Ось фрагмент роману про ті жахливі дні…
    «Двері відчинилися, і я побачив освітлений великий льох. Звідти долинув зойк. Чекісти із заляпаними кров’ю ногами, одягом, обличчями роздягали близько десятка чоловіків і жінок. Тоді знову зв’язували їм руки. Якась жінка із розпущеним волоссям, у розірваній сорочці впала на землю, благаючи не вбивати її. Під сміх і глузування вона цілувала чоботи одного з катів. Під стіною лежало на купі зо два десятки оголених тіл.
    У льоху висів сморід гнилої крові і виділень людських тіл. Переступаю поріг, і моє єство огортає різка зміна. Павутиння надії обірвалося. Царство життя лишилося за тим порогом. Тут — царство смерті. Межу перейдено. Повороту нема. Бунтівні атоми живого тіла покірно змирилися з цим. Замість страху — в душі запанувала байдужість.
    Приглядаюся до товаришів по нещастю. Роздягнені, стояли вони в черзі під стіною. Голий, уже старий священик із розкуйовдженим сивим волоссям, звівши очі до стелі, голосно читає псалом «Помилуй мя, Боже». Хлопець із розгубленим обличчям тремтячим голосом звертався до байдужих чекістів, щоб його вислухали, бо він ні в чому не винен.
    Якраз роздягали другого священика, сильної будови, не старого ще брюнета. Він дивився на чекістів палаючими чорними очима і називав їх антихристами, звірами, людожерами. Погрожував, що Господь тяжко покарає їх.
    Один із чекістів пхнув його кольбою до черги.
    – Іді, іді, нє пуґай! Твой Бог в Москвє в ЧК, сідіт уже арєстован!
    Останньою переді мною роздягали молоду гарну дівчину.
    Очі чекіста масніли, коли він оглядав її стрункий стан. Дівчина щось тихо заговорила до голови ЧК, але той грубо пхнув її до черги.
    — Хватіт тєбє кантррєвалюционниє пєсєнки па тєатрах распєвать!
    Артистка, яку розстрілювали за «контрреволюційні» пісні, стала в чергу.
    Роздягнули і мене. Скрутивши шнурком руки, поставили за нею.
    Тіло її торкнулося мого. Обернулася до мене з божевільним поглядом глибоких чорних очей.
    — Я не хочу вмирати… Хочу жити… Чуєте? Хочу жити! — почувся її болісний напівшепіт.
    Що я міг їй сказати?! Що від її дотику десь із глибини душі виринув образ Галі й на хвилинку нестримно потягнув до життя? Але погляд на трупи під стіною повернув до дійсності і знову занурив душу в глибоку апатію.
    Почався розстріл. По одному брали із черги і підводили під стіну. Розбита кулями камінна кладка льоху оголила глинисту землю.
    Жертву ставили лицем до стіни, і горбатий заслинений жидок стріляв їй у потилицю з короткого карабіна. Деякі черепи злітали, бризкаючи на стіну мозком.
    Черга переді мною все скорочується… Серце млосно стискається… Хоч би скоріше скінчилося це очікування!
    Нарешті один із чекістів узяв за руку дівчину, що стояла поперед мене. Пішла слухняно, як дитина. Коли після пострілу вона впала, простягнувшись під стіною, я, не чекаючи більше, наближаюся і стаю над нею. Одне око її вибите кулею наверх. Брова над ним швиденько рухається, наче підморгує. Одна нога похапцем потирає другу, ніби та їй свербіла. Дивлюся на дівчину, і чомусь стає смішно. Чому? Хто може відповісти на це запитання! Може, то була скалка божевілля, якій щось не дало розгорітися…»[894]
    Але «жартівниця Доля» видерла його з обіймів смерті: він втік з-під розстрілу…
    Повернувшись до Холодного Яру, Горліс-Горський довідався, що побратими його вже «поховали», а Андрій Чорнота поставив у Мотриному монастирі дубовий хрест «на вічну пам’ять р. б. Юрієві»…
    У Холодному Яру Юрій не тільки багато здобув, а й пребагато втратив — насамперед друзів. І кохану дівчину Галю…
    Трагічно-кривава історія їхнього кохання вразила не одне покоління читачів. Важко було повірити, що таке взагалі можливо. Здавалося, що це художня вигадка. Відтак підважувалася документальна цінність свідчень. Якщо автор вигадав цю історію, значить, міг вигадати й інші епізоди. І книга із документальної площини переходила у жанр художньої — отже, і героїчні діяння холодноярців могли бути автором вигадані чи перебільшені…
    Тому я не один раз звертався до дружини Юрія Горліса-Горського Галини Гришко, яка живе у США, чи була та історія (з іншою Галею), чи ні…
    З пані Гришко я листуюся вже 10 років і за цей час поставив їй сотні запитань. Вона завжди змістовно відповідала, а от щодо «тієї» Галі з Кам’янки, яка була першим коханням Юрка, завжди промовчувала. І я знову писав: так було чи не було?! А вона знову відповідала на інші запитання.
    Нарешті, на десятому році листування, пані Гришко написала: так, це було, а не хотіла писати з причин, які розумний зрозуміє… Хоч і жаль було «ту» Галю, все ж я з полегшенням зітхнув: значить, не художній роман написав Юрій Горліс-Горський… До слова сказати, такий авторитетний чоловік, як Улас Самчук, називав «Холодний Яр» Юрія Горліса-Горського спогадами і ніяк не інакше…
    А ось фрагмент спогаду підхорунжого Михайла Дорошенка про бій із котовцями, що відбувся орієнтовно на початку січня 1921 року, коли Чорноліський полк здійснював рейд до кордону. Неподалік річки Синюхи на гайдамаків напала кіннота Григорія Котовського. Не бажаючи вступати у бій, партизани почали відступ у напрямку лісу Спорного. Як завжди в таких випадках, повстанці розділилися на групи, які пострілами намагалися призупинити ворога. Півсотня кінноти, котру очолив Юрій Залізняк (Городянин-Лісовський), чвалом обскочила лісок і на узліссі — поки тривав ар’єргардний бій — влаштувала засідку.
    Коли засідка була готова, отамани Пилип Хмара та Ларіон Загородній, що затримували ворога, почали демонстративно тікати. Якраз біля тієї дороги у засідці чекали кулемети Залізняка. Котовці з войовничим гиком летіли назустріч своїй смерті. І вони знайшли її. Число вбитих червоноармійців сягнуло півсотні…
    Напровесні 1921 року, виконуючи наказ отамана Івана Деркача, Юрій «видістався з Холодного Яру за кордон»,[895] бо мав завдання налагодити зв’язок із керівництвом Повстансько-партизанського штабу.
    Завдання Юрій виконав: переправившись через Збруч, дістався ППШ, де й був прийнятий генералом Тютюнником. Але назад уже не повернувся: Юрко Тютюнник, з недовірою поставившись до посланця Холодного Яру, заборонив йому повертатися на Чигиринщину і скерував в табори для інтернованих.
    І все ж через рік — навесні 1922-го — Юрій вертається в окуповану росіянами Україну, але не в Холодний Яр, а до Києва. Тут якийсь час проводить підпільну роботу проти більшовиків, а 3 травня 1922 р. отримує завдання вирушити на Поділля. В одному з повітових міст, неподалік кордону, у відділі освіти під прізвищем Горський влаштовується на посаду волосного шкільного інспектора.
    Декілька разів переходив він Збруч, щоб передати конфіденційну інформацію уряду УНР. Та внаслідок доносу якогось Дацишина 3 квітня 1923 року Юрія затримали. Арештував його чекіст-латиш.[896] Слідство проводили брати Зільбермани, спочатку Мендель, згодом Янкель, а потім — заступник начальника губернського відділу ҐПУ Іванов. Горського звинуватили за ст. 58 — «приналежність до товариств і організацій, що ставлять собі за мету повалення радянської влади, або відізвання від Російської соціалістичної Федеративної Республіки».[897] Провів вісім місяців у тюрподі[898] Вінницького ҐПУ. Чекісти не спромоглися довести його вини і 16 грудня 1923 року звільнили з-під варти.
    Виконуючи завдання одного з керівників українського підпілля, Юрій погодився працювати в агентурному апараті ҐПУ. Відтак досвідчений підпільник провалив не одну чекістську операцію. Та 1924 року — знову арешт. Цього разу вдати безневинного не вдалося: більшовики оцінили його «контрреволюційну» роботу на Поділлі у 15 років ув’язнення. Добре ще, що вони не дізналися про холодноярську сторінку його біографії…
    Щоб урятуватись, Юрій симулював психічне захворювання. «Потяглися «тернисті» дні і ночі симуляції, — писав пізніше він у повісті «В казематах ҐПУ». — Я здебільша лежав не піднімаючись… Іноді відмовлявся від їжі. Іноді їв. Часом на запитання котрогось чекіста — плів йому дурниці, часом не відповідав нічого… Ця моя поведінка була тільки «прологом», щоби попасти до психіатричної лікарні… Мовчанка і перебування в одній позі та подразнююче нерви вичікування подій були важкими і фізично, і морально».[899]
    Але кати не дуже вірили у захворювання і ще протягом декількох років тримали невільника в тюремній лікарні. За час неволі Юрій пізнав в’язниці Вінниці, Києва, Полтави та Херсона.[900] Нарешті його перевели до Херсонської психіатричної лікарні, звідки він у квітні 1932 року втік.
    «Холодної квітневої ночі, — писав Юрій Горліс-Горський у документальному оповіданні «Колгосп над Інгулом», — утікши з Херсонської психіатричної лічниці, машерую вздовж залізниці Херсон — Снігурівка… За плечима вісім років голодних совітських тюрем… половина невідбутої ще кари, попереду зваблива, таємничо-невідома доля».[901]
    Ця «таємничо-невідома доля» закинула його з Херсонщини на Дон, потім на Кубань, а тоді на Поволжя, в Нижній Новгород, де він якийсь час працював на «Автострої». Тут Юрій не тільки заробив грошей, а й нові, надійніші документи. Про цей фрагмент його життя він написав спогад.[902]
    З Новгорода Городянин-Лісовський вирвався у Москву, звідти помандрував до Білорусі. Тут наприкінці 1932 року він і перескочив кордон із Польщею і опинився в Рівному.
    Спраглий за українською книгою, за українським словом, Юрій розшукав у Рівному українську книгарню, з власником якої, Іваном Талащуком, швидко потоваришував. Дочка Івана Талащука Галина згадувала: «1932 рік, мені було тоді вісім років. Я пам’ятаю, як тато приводив до нас на вечерю скромно вдягнутого чоловіка, невисокого зросту, жартівливого, симпатичного». Чи думала вона, що через 10 років він стане її чоловіком?..
    Невдовзі Юрій перебрався до Львова. Жив на площі Ринок, 5, пом. 7.
    У Львові Горліса-Горського дуже швидко знайшла слава.
    Тут він пізнав щастя…
    1934 року вийшла книга спогадів «Отаман Хмара». У передмові до неї Юрій Горліс-Горський писав: «Маючи за плечима чотири роки підпільної боротьби з московсько-більшовицькою владою на Україні (з них вісім місяців, із наказу своєї організації, — в агентурному апараті ҐПУ), два смертних присуди і разом дев’яносто сім із половиною місяців арештів ҐПУ та большевицьких тюрем, я дозволю собі піднести крайчик завіси, якою густо закриті тайни червоної «охранки».[903]
    У цій книзі Юрій Горліс-Горський висвітлив трагічну долю подільського отамана Хмари — Семена Харченка, з котрим сидів у одній тюремній камері Вінницького ҐПУ, та його товаришів — Василя Яблунівського та Пилипа Іваніва, з якими проти ночі на 7 листопада 1924 року, напередодні розстрілу, отаман підняв повстання в тюрподі Вінницького ҐПУ…
    1935 року у Львові побачила світ книга Юрія Горліса-Горського «У ворожому таборі» з присвятою: «Маленькій Любці Гадзевичівній присвячую цю книжку — «вуйцьо Юрцьо».
    З цією дівчинкою, яку Юрій знав із п’ятилітнього віку, у нього був платонічний роман… У моєму архіві зберігається фотографія гарної дівчини, напевно років п’ятнадцяти, яка залізла на дерево. Це і є Любця Гадзевич, дочка о. Онуфрія Гадзевича. На звороті фотографії дитячо-інтимний підпис: «Вуйцьові Юрцьови — лазик по деревах. З дня 29.3.1935. Дрогобич».
    Їхні стосунки тривали і далі, про що свідчить ще одна фотографія, де вже старша, років сімнадцяти, Любця Гадзевич сидить з Юрієм на лавці. Закрита парканом від стороннього ока, вона грайливо поглядає на Юрка, кокетливо склавши руки на колінах. Юрко теж залицяється, заглядаючи дівчині у вічі. Мабуть, недаремно він присвятив їй книгу… А щоб злі язики не плескали, написав: «Маленькій Любці…»
    А вийшла заміж Любця за студента медицини Зенона Канюшка, навчалася з ним у Граці, в Австрії, де й залишилася жити…
    1935 року у Львові з’являється друге видання роману «Холодний Яр» (першої частини). Вийшло воно коштом сотника Івана Зуба. Друга частина «Холодного Яру» потрапила до рук львівського читача 1937 року. А третє видання роману в 1937–1938 роках здійснило видавництво «Рекорд».
    «Холодний Яр» мав у Галичині величезний успіх, особливо серед молоді. В переповнених «Просвітах» проводилися колективні вечірні читання. Жорстока правда про козацько-селянські повстання у Центральній Україні наповнювала серця галицької молоді ненавистю до ворога та бажанням заступити полеглих.
    Саме завдяки цій книзі збережено дорогоцінні образи братів Чучупаків, Пилипа Хмари, Миколи Кібця-Бондаренка, Ларіона Завгороднього, Івана Ґонти, Андрія Чорноти, Костя Блакитного, Чорного Ворона, Мамая-Щириці, Трохима Голого та інших, які стали яскравим прикладом наслідування для української молоді.
    Імена холодноярців брали собі за псевдо оунівці. Без перебільшення можна сказати, що Юрій Горліс-Горський став творцем тисяч українських героїв, які уславили Батьківщину в 30 — 40-х роках ХХ століття…
    «Холодний Яр» знайшов визнання й серед прихильно налаштованих до нас поляків. Так, «Польсько-український бюлетень» (ч. 46, 1934) помістив рецензію В. Вороного на цю книгу: «Любов до Батьківщини змушує героїв доказувати чуда в боротьбі з навалами «білих» і «червоних» відвічних ворогів. З любови до Батьківщини всі вони загинули в боротьбі, в льохах ЧК, в тундрах півночі, але своїх прапорів не зганьбили…» Добродій Вороний рецензію завершував так: «Книжка читається одним духом. Коли її читаєш, можна посивіти… Автор пов’язав у своїм творі правдиві події й по-мистецькому їх відтворив…»
    Окрім літературного успіху, Юрій Горліс-Горський здобув не менше визнання як чоловік у галицького жіноцтва. До слова сказати, на фотографіях, яких в архіві Історичного клубу «Холодний Яр» зберігається близько вісімдесяти, Юрій весь час в оточенні жінок, і всі вони сміються, горнуться до нього або він до них…
    1938 року Юрій Горліс-Горський знову приїхав у Рівне, «цим разом уже як відомий автор, редактор — елегантний, самовпевнений, — згадувала Галина Талащук-Гришко. — Був веселий, привітний».
    Наприкінці 1930-х років Юрій Горліс-Горський завершив роботу над романом «Між живими трупами» і анонсував його вихід. «Із здоровим розумом — серед божевільних, — писав у анотації автор. — Віддзеркалення економічної та національної політики большевизму у психічних захворюваннях українських інтелігентів і селян. Ліквідація «непу», «соціалістичний наступ», «індустріалізація» та «колективізація» — через призму тюрми і лічниці для божевільних».
    Уривки з цього роману Юрко читав молоді, яка хмарами липла до нього. На превеликий жаль, книжка ця так і не побачила світ…
    Кілька штрихів до біографії Юрія в листі до мене додала член ОУН Ірина Строцька, донька Миколи Ліщука — співвласника видавництва «Рекорд», яке у 1930-х роках видавало книги Горліса-Горського. Юрко часто відвідував гостинний дім Миколи Ліщука. «Останній раз він був (у нас) на початку 1939 року, — писала Ірина Строцька в листі до мене. — Збирався переходити на Закарпаття і попросив дозволу залишити у нас на деякий час скриню з особистими речами. Батьки дали згоду, і через кілька днів він її привіз. Вона була досить велика і важка, замкнена на висячий замок. Батько пожартував, мовляв, чи немає там зброї? Пан Юрій заперечив, але додав, що в разі потреби дозволяє батькові розпорядитися його особистими речами на свій розсуд. Попрощався з нами та відійшов.
    Будинок у Львові, в якому ми жили, був власністю якогось польського магната. Серед польських, єврейських і російських родин (що повтікали з Росії під час революції 1917 р.) ми єдині були українці. Відчувалася неприязнь до нас, особливо з боку поляків, яка загострилася з початком польсько-німецької війни. Батька огортав неспокій, що в скрині можуть бути недозволені речі, і він вирішив перевірити. Відкривши замок, ми побачили зверху ковдру, в яку був загорнутий кріс. У куті знаходився мішок із набоями, частину скрині займали книги і одяг. Уночі батько заховав кріс на горищі, а набої закопав у саду біля дому.
    Через декілька днів недалеко нашого дому невідомими було застрелено польського офіцера. Наші сусіди-поляки викликали військову жандармерію і направили до нас. Ті докладно обшукали наше помешкання. Зловмисники раділи і чекали, коли батька поведуть на розстріл. Але жандарми нічого підозрілого не виявили. Якби знайшли зброю, що була у скрині, розправа була би неминучою. Та Боже провидіння не допустило фатальної розв’язки… Пізніше, в 1948 р., згадані книжки (Юрія Горліса-Горського) і багато іншої літератури під час мого арешту були конфісковані з бібліотеки батька і представлені суду як речовий доказ у справі… Конфіскували і скриню п. Юрія Горліса-Горського…»[904]
    Отже, Ірина Строцька стверджувала, що Юрій «збирався переходити на Закарпаття». Для чого? Щоб зі зброєю в руках, разом із товаришами — колишніми вояками Армії УНР — допомогти братам-закарпатцям побудувати і відстояти Українську державу.
    На жаль, подробиці перебування Юрія Горліса-Горського на Закарпатті невідомі, але, знаючи його натуру, можна не сумніватися, що він у запіллі не відсиджувався, а навпаки, був у найнебезпечніших місцях українсько-мадярського фронту…
    Коротке свідчення про ті дні залишив у передмові до нью-йоркського перевидання «Холодного Яру» М. Сидор-Чарторийський, який познайомився з Юрком у Великому Бичкові, ймовірно, 16 березня 1939 року, за кілька хвилин перед тим, як Горліс-Горський і учитель Павло Волощук намагалися перейти Тису через міст до Румунії. У цю мить із Рахова примчали мадярські терористи і на очах у всіх застрелили вчителя Волощука. Сидору-Чарторийському і Горлісу-Горському поталанило втекти в гори. А перед світанком наступного дня вони перепливли Тису і опинилися на румунському березі. Тут їх затримала поліція. Допитував Юрка майор румунської армії, угорець за національністю, який напередодні видав своїм братам-мадярам, що святкували криваву перемогу, 270 українських утікачів. Усі вони невдовзі опинилися у страшному таборі Ніредьґаза. Майор поводився брутально. Пограбував Юрка.[905]
    У неділю вранці, мабуть 18 березня, Юрія і Сидора-Чарторийського, прикувавши один до одного кайданами, вивели на міст, щоб передати на катування мадярам. Та сталося диво: з мосту їх завернули назад. Виявилося, що зловісного майора за надужиття влади було заарештовано! Невдовзі його, як угорського шпигуна, було розстріляно. А Юрка і пана Сидора-Чарторийського звільнили. Разом вони дісталися до Югославії, в Бачку, до Руського Крстура. Звідси М. Сидор-Чарторийський поїхав у Відень, а Юрко — до Парижа.[906] Але в його валізі вже не було рукопису «Між живими трупами»: під час драматичних подій він загубився на Закарпатті. Юрій Горліс-Горський страшенно переживав утрату. Він вважав цей роман найкращою своєю книгою.
    У ті дні одна з газет, здається «Діло», повідомила, що Юрій Горліс-Горський загинув на Закарпатті… Родина Талащуків, прочитавши у газеті повідомлення про смерть Юрка, відправила по ньому панахиду у Рівному. Вже вдруге друзі «ховали» його. Вперше «поховав» його Андрій Чорнота у Мотриному монастирі.
    Та не так просто було спровадити полтавського козака з цього світу — ворожі кулі не брали його. І на цей раз Юрко «показав дулю смерті»…
    У Руському Керестурі він отримав виклик із Канади: українці Саскачевана запрошували відомого письменника оселитися в цій країні, навіть квиток йому придбали. Та Гітлер окупував уже пів-Європи і прямою дорогою Горліс-Горський до Франції не зміг дістатися. Тому вирушив через Малу Азію, Північну Африку до Марселя, а тоді вже до Парижа. Враження від цієї мандрівки він зафіксував у оповіданні «Подорожні зиґзаґи», рукопис якого зберігається в архіві Історичного клубу «Холодний Яр».
    Врешті Горліс-Горський здолав непростий маршрут. Залишилося залагодити формальності і відплисти у комфортну Канаду. А Гітлер уже добирався до Франції. Кружляли поголоски про війну Німеччини із Совєтським Союзом.
    Юрій Горліс-Горський, який справедливо побачив у цій майбутній війні шанс для Батьківщини відновити державність, вирішив залишитися в Європі. «І як я міг їхати до Канади, коли німці мали скоро визволити Україну?» — говорив він товаришам.
    «Треба сказати, — писала у листі до мене дружина Юрія Горліса-Горського Галина Талащук, — що всі ми, свідомі українці, покладали великі надії на німців, які до вибуху війни з Совєтським Союзом, у 1940–1941 роках, дуже прихильно ставились до українців».
    І знову Горліс-Горський їде туди, де вирує боротьба проти червоної Москви. 1940 року він уже у Фінляндії. Тут формує відділ із полонених українців фінсько-совєтської війни для боротьби за звільнення України від російських загарбників.
    Добровольці його відділу були одягнені по-різному — хто у військову уніформу фінської армії та чорні картузи із синьо-жовтою околицею і тризубом, а хто і в совєтську форму та у мазепинки. Синьо-жовті пов’язки хлопці не носили, бо ними вже користувалися шведські добровольці.
    Збереглася фотографія 1940 року, де на сцені літнього театру стоїть група людей переважно у чорній уніформі, картузах, пілотках і мазепинках (всього 22 особи). В першому ряду в центрі в сірій формі війсьвого зразка та чорній пілотці, з кобурою на правому боці — Юрій Городянин-Лісовський. Цей відділ українських добровольців під командуванням Юрія бився проти червоних на боці фінів. А мій батько, молодий лейтенант Красної армії Микола П’явко-Коваль, брав участь у тій війні на боці СССР. У рукопашному бою він отримав тяжке поранення багнетом під серце. Врятували документи, листи і фотографії, які були у лівій внутрішній кишені бушлата. А шрам від фінського багнета — глибокий і широкий — я пам’ятаю з дитинства. Мій батько все життя з повагою висловлювався про фінів. І наголошував — ще в часи СССР — на несправедливості цієї війни, з боку Москви, зрозуміло.
    Подорож до Суомі Юрій відобразив у двох статтях — «Фінляндія» та «Подорожні зиґзаґи».
    На початку 1941 року Юрій очолює український відділ радіостанції в Берліні — щось на зразок американського радіо «Свобода» пізніших часів. У численних коментарях він використав власний досвід боротьби проти російської імперії. Паралельно співпрацював з українською газетою «Краківські вісті», де публікував статті.
    Навесні 1942 року Юрій Горліс-Горський з’являється у Рівному. У газеті «Волинь» друкуються його спогади «Їх прийшло дванадцять» — про перебування у тюремній лікарні Лук’янівки. А сам він тільки й думав, як повернутися на «святі місця» — до Холодного Яру…
    1942 року Юрій оселився в Києві… За доносами совєтських агентів його кілька разів заарештовувало Гестапо, та кожного разу вдавалося звільнитися. У червні того ж року Юрій Горліс-Горський нарешті повертається до Холодного Яру.
    Він поселяється в Олександрівці, збирає свідчення учасників боротьби, доповнює другий том книги «Холодний Яр». Для гурту свідомих українців прочитав доповідь про перебіг воєнних дій, драматичну незгоду в українському таборі, арешт Степана Бандери та Ярослава Стецька, про зустріч Геббельса з Бандерою. Юрій розповів, що Геббельс вимагав, аби ОУН(б) відкликала проголошення української державності. Горліс-Горський пояснював селянам, що нині не на часі відкривати фронт проти німців, а треба в союзі з ними вигнати російських окупантів і тоді лише з’ясовувати стосунки з німцями.[907]
    Юрій керував таємною групою Абверу, що виявляла совєтських агентів, які пролізли у різні установи. Галина Гришко писала у листі до мене ще у жовтні 1996 року: «Ті агенти в більшості працювали у Гестапо й винищували де могли українських націоналістів. Отож ця праця Юрка ніяк не компрометувала, а навпаки…» Адже він виривав із пазурів Гестапо наших людей. «Я була свідком цих героїчних вчинків Юрка (а він був дуже відважною людиною), — продовжувала Галина Гришко. — Провокації з совєтського боку, як також і з боку українців, сипалися на голову Юрка весь час, і його неодноразово арештовували німці. Але його рятували німецькі, з Берліну, папери… німці поважали урядові папери…»
    У групі Юрія Городянина-Лісовського та у подібних групах переважали свідомі українці, часом це були члени ОУН, які паралельно виконували велику пропагандистську роботу серед населення. Гаслом цих хлопців було: «Німецькими руками знищимо все більшовицьке!» Слід сказати, що багато старшин Армії УНР співпрацювали з німцями, зокрема і командарм Першого зимового походу Михайло Омелянович-Павленко…
    Співпрацювали з німцями, а працювали на Україну… Недаремно Галина Гришко зазначала: «Від себе складаю потвердження (а навіть присягу), що Юрко ніколи в житті не працював на німців, на поляків, а на Україну, проти російського большевизму…»
    І ось Юрій із друзями, колишніми холодноярцями Іваном Філоненком і Закревським, на підводах вирушили з Олександрівки через Нову і Стару Осоту на Головківку. Юрко із захопленням оглядав місцевість. Серце його переповнювалося невимовною радістю: він знову в Холодному Яру!..
    Знівечений Мотрин монастир засмутив… Зайшли на його подвір’я. Горліс-Горський розповів товаришам про те, як навесні 1920 року тут святили зброю гайдамаки.
    Спогади, спогади… Потягло за вали, де він вбивав чекістам кинджал «у ліву кишеню френча», де пізнав істину, що «від того, скільки цеглинок ворожого муру проб’ємо лезами і кулями, залежить висновок боротьби…»[908] Напевно, намагався розшукати могилку Галі… І могилу Івана Компанійця. А може, й те місце, де навесні 1920-го Андрій Чорнота поставив хрест «рабу Божому Юрію».
    Заночували у Медведівці, в родині Дем’яна Чучупака. Зрозуміло, Юрій подарував Чучупакам два томи роману «Холодний Яр». Виявилося, що староста Медведівки — колишній холодноярець, який із відходом росіян повернувся до рідного села. Староста подякував Богові, що врятував Юрію життя і дав можливість «описати той наш пекучий вогонь, що вибухнув проти московської навали незгасимим полум’ям Холодного Яру. Хоч комунарія наш вогонь пригасила, — сказав староста, — але у вогнищі тому жевріє іскра. Маймо ж віру і надію, що прийде час і вона розгориться у незгасиме всеукраїнське вогнище».[909]
    Юрій відвідав у Мельниках батьків Василя і Петра Чучупаків… Старенькі вже Степан та Оксана були безмежно зворушені…
    Могилу Василя Чучупака огородили парканом, почистили металевий хрест, на якому внизу прикріпили тризуб. «Наступного дня, — згадував підхорунжий Чорноліського полку Михайло Дорошенко, — в неділю, з самого ранку, в Медведівку на урочисте Богослужіння йшли гурти людей із ближчих і дальших сіл та й із Чигирина. Прибув із Суботова і колишній холодноярський старшина, а нині староста села Лука Полудень. Прийшло ще кілька колишніх учасників холодноярського повстання, поспішали гурти молоді, зацікавлені подіями недавнього минулого… Після служби Божої всі походом прийшли до могили отамана Василя Чучупаки… Коли відправили панахиду і священик виголосив «Вічная пам’ять», очолена (Іваном) Філоненком почесна варта дала з рушниць трикратний салют».[910]
    Юрій виголосив на могилі Головного отамана Холодного Яру промову. Він згадав слова Симона Петлюри про те, що зовнішній ворог був би не страшний, коли б ми перемогли ворога внутрішнього, незгоду між собою, та коли б мали більше почуття відповідальності перед Україною.
    Усі були безмежно зворушені величавою урочистістю події. Старенькі батьки покійного отамана зі слізьми на очах дякували присутнім, і зокрема Юркові, за вшанування пам’яті їхнього сина…
    Приблизно у ті ж дні і в лісі під селом Розумівкою (тепер Кіровоградська область) було відновлено і освячено могилу Чорного Ворона та його товариства — і також за участі великої громади. Можливо, і до цього вшанування мав стосунок Юрій Горліс-Горський…
    З наступом Красної армії починається його шлях на захід. Спочатку він зупинився у Рівному, де видавав газету «Волинь» Улас Самчук. Під час однієї із зустрічей Юрій заявив Уласу, що «справу визволення України не програно». Самчук у своїх споминах «На вороному коні» писав, що Юрій — «завжди оптиміст», для нього «клімат війни те саме, що для риби вода». «Ех, братику!.. — казав Юрій Уласу. — Ніяка холера нас не здушила і не здушить… Зрозуміло, що після… цієї, вибач, побєди кацапня задере носа, але… наша справа не програна! Не програна! Ми ще вернемось! Це пам’ятай! Ми тут забули свою люльку… Вони сюди прийдуть — це факт. Наставлять своїм героям і нашим холуям пам’ятників… Але ми вернемося за люлькою і всі ті пам’ятники знесемо на смітник. Це станеться!»
    
    26 листопада 1943 року у Львові в православній церкві Святого Георгія Юрій побрався з Галиною, дочкою власника української книгарні у Рівному Івана Талащука. Ось уривок із запису в метричній книзі: «26.11.1943. Мешканець м. Львова Юрій Городянин-Лісовський, син Юрія і Людвини з дому Соколовської, народжений у Полтаві, православний, перший шлюб. Дата народження нареченого — 14.1.1898. Мешканка м. Львова Галина Талащук, дочка Івана і Ніни з дому Кореневської, народжена в Черняхові, повіт Острог, православна, перший шлюб. Дата народження нареченої — 1.3.1924. Хто вінчав — протоієрей Григорій… Свідки — Віталій Коваленко, Андрей Мартинюк, Андрей Пульба, Борис Шершевицький». Як ви помітили, наречений був на 26 років старший за юну Галю…
    «Яким я пам’ятаю Юрка? — писала Галина Іванівна в листі до мене. — В першу чергу він був «безнадійним» романтиком, що дуже яскраво просочується в «Холодному Ярі»… Саме тому цей твір мав таку велику популярність… Письменником його не можна назвати, на це він мав куцу освіту, але з природи людина дуже інтелігентна, з широким діяпазоном бачення, надзвичайно гуманна… Вірний уенерівець… дисциплінований вояк і великий прихильник Петлюри… Любив жінок і, коли став славним, мав великий успіх у них у Львові, але до одруження в той час не дійшло… Любив збирати старі знимки, зокрема історичні, та й взагалі любив колекціонувати старовину чи якісь особливі речі. В Німеччині він купив фотоапарат «Лейка», який привіз в Україну, і робив знимки з усього, що його цікавило. Цей апарат він продав під кінець війни, щоб зробити запас харчів для нас для подорожі до Швейцарії. Але наступ большевиків розбив ці плани й гроші, звичайно, пропали».
    «Дотепний, товариський, дуже здібний до всього, витривалий і розважний. Час від часу любив випити чарку в товаристві, але в міру… Любив військовиків, завжди був у повазі до старшин УНР», — додавав товариш Юрка Петро Майсюра….
    Через Австрію Юрій Горліс-Горський із дружиною пробирається до Німеччини і оселяється в таборі для переміщених осіб (Ді-Пі) в Новому Ульмі. Розпочинається новий етап життя — на чужині. До слова, Юрко не мріяв, як багато наших емігрантів, виїхати у США. Казав, що з Європи ближче до Холодного Яру. Видно, вірив, що повернеться сюди. Адже одного разу мрія здійснилася…
    25 вересня 1946 року у молодого подружжя народжується донька Леся. Здавалося, що життя ще попереду. Але…
    У таборі Ді-Пі в Новому Ульмі, де жив Юрій Горліс-Горський, поповзли чутки, що він запроданець, агент «різнородних ворожих Україні сил — большевицьких, польських, німецьких».
    Звідки такі жорстокі, безглузді обвинувачення?!
    «Ще з часів його «слави» у Львові, — писала Галина Гришко, — на Юрка посипалися ярлички й доноси… Для мене й багатьох залишається лише одне питання: чому? Це болюче питання ми не раз обговорювали ще з Юрком… Плітки поширювалися, зрозуміло, «поза його плечима, таємно, підступно, ніколи прямо в очі».
    «Перед його смертю посипалися погрози, — згадувала дружина Юрія, — у вікно нашої кімнати кидалися намотані на камінці присуди смерті, у нашу відсутність у кімнаті робилися обшуки, а потім демонстративно вішалися на клямці забрані речі. Зник револьвер, за яким Юрко дуже шкодував, бо ніколи не розлучався зі зброєю в ті небезпечні часи. Юрку ці моральні тортури неймовірно боліли. В обговоренні зі мною цих справ він дошукувався причин у психології галичан, у дрібничковості людського духу, заздрості тощо…
    Мені й досі важко писати про ті сумні часи, коли я була свідком усіх тих наруг, наклепів і погроз із боку тих, хто причинився до його смерті. Його добре ім’я і честь були змішані з болотом ще далеко до того, як його фізично знищено. І це лише за те, що мав відвагу сказати правду тим «хлопчакам», як він їх називав, але ніколи не чинив їм ніякого зла. Всі наклепи робилися підступним способом, і коли нарешті Юрко, якому дуже боліло це моральне приниження, зажадав громадського суду, йому відповіли, що не мають до нього жодних претензій і закидів…
    Юрко був прямий у своєму поводженні з людьми. Коли йому щось дуже дошкулить, мав вибухові напади… Коли він покидав табір Ді-Пі і поїхав на побачення до Авсбургу з начальником військової американської служби безпеки вже вдруге, я була в лікарні, а нашій новонародженій донечці було лише два дні. Причина поїздки була така: декілька тижнів перед тим несподівано з’явилася в таборі совєтська репатріяційна місія зі списком людей — совєтських горожан, майже всіх чолових людей із новоствореної УРДП (Українська революційно-демократична партія. — Ред.), із домаганням видати їх усіх їм. Не пам’ятаю, чим це закінчилося, чи вдалося тій місії когось захопити, чи ні, але ця подія вивела Юрка цілком із рівноваги. Він дослідив, хто дав список репатріяційній місії і привів її до нашого табору, та рішився на розпачливий крок — довести до відома американських властей і припинити це безправ’я».
    На переконання дружини Юрія, влаштували засідку бандерівці, котрі й переслідували його в таборі… Юрій Горліс-Горський, якого не брала ворожа куля, був задушений зашморгом. «Свої» виконали присуд смерті, котрий у 1920-х роках двічі ухвалювала червона Москва. Хоча крапку у розслідуванні цієї справи ще не поставлено, але Галина Гришко категорична: її чоловіка вбито бандерівцями.
    Життєва стежка Юрія обірвалася 27 вересня 1946 року, скоріше за все, у Міттенвальді чи Нюрнберзі. А Галина продовжувала чекати свого чоловіка…
    «Я чекала на Юрка два роки, сподіваючись, що він з’явиться, аж поки втратила надію, — писала вона. — Я змогла лише раз поїхати до Авсбургу й мала довгу розмову з Карлом — головою американської служби безпеки. В ході розмови я відчула, що вони знають, що сталося з Юрком, і зробила з того висновок, що його заарештовано. Повернувшись додому, я звернулася до місцевого відділу безпеки, домагаючись звільнення Юрка, чи слідства, чи прямо потвердження того факту. Голова того відділу відразу ж потелефонував до Авсбургу і звідти дістав заперечливу відповідь. Досі пам’ятаю, як він кричав… що я ображаю їхню установу такими заявами. Перекладачем при цій розмові був мій знайомий із табору… Він живе тепер у Детройті. Рік чи два тому (тобто на початку 1990-х років. — Ред.) він написав мені листа і… розказав, що він знав про вбивство Юрка ще тоді, в 1946 році. Його кликали не раз бути перекладачем до тієї установи, і він… довідався про знищення Юрка, але з нього взяли присягу, що він нікому про це не розкаже. Я написала до нього досить неприємного листа, виливши всю гіркоту пережитого тоді болю і здивування, що в нього не знайшлося хоч дрібки людяності, щоб мене якимсь способом поінформувати. Більше я не одержала від нього листа…»
    Юрка не залишили в спокої і після смерті. Деякі «діячі» продовжували «натхненно» паплюжити його ім’я. Хоча… Насправді коли хтось наважується ганьбити героя, то насамперед ганьбить себе.
    Але ні смерть, ні брехні не зупинили Юрія Горліса-Горського — він продовжував і продовжує йти в життя своїми книжками.
    1948 року в Новому Ульмі перевидано «Ave, diсtator!», а «Холодний Яр» — 1961 року в Нью-Йорку, 1967 року у Лондоні та в 1992-му і 1994 роках у Львові. А «Отаман Хмара» з’явився 1973 року у Нью-Йорку. Там же 1977 року знову побачила світ книга «У ворожому таборі».
    Юрій Горліс-Горський продовжував жити і в легендах. Наш з Іваном Гнатюком приятель політв’язень Кузьма Дасів із Борислава розповідав, як в одній із давніх комуністичних брошурок прочитав, що 1956 року з території Австрії та ФРН до Угорщини на допомогу «угорській контрреволюції» проникали українські «контрреволюціонери», і серед них — Горліс-Горський, який став радником мадярського генерала Кішбарнака.
    Ця легенда своєрідно підтверджує визнання ворогом значимості вічного повстанця. І фраза чекіста Галіцкого, адресована отаманові Хмарі з однойменної книги, стосується також й автора — Юрія Горліса-Горського: «Коли б на ваших руках не було нашої крові, то ви не являли би для нас ніякої цінності».
    Справді на руках автора роману «Холодний Яр» Юрія Горліса-Горського була кров катів українського народу. І це піднімає вагу його слова!
    
    13 жовтня 1996 року багаторічний лісничий Холодного Яру Олександр Найда, який відновив для нащадків Холодноярський ліс (після Другої світової він становив лише 3 % від загальної площі лісів початку ХХ століття), розповів мені, що оті 44 примірники двотомника «Холодний Яр», які Юрій Горліс-Горський подарував селянам Мельників, Медведівки та інших сіл 1942 року, КҐБ вишукував і вилучав до шістдесятих років! А людей, у яких знаходили цю книгу, трактували як неблагонадійних з усіма сумними наслідками. Виявляється, до 1970-х років (принаймні до 1974 року) в структурі місцевого КҐБ існував «уполномоченный по Холодному Яру»!
    
    Ось який страх був у окупантів перед Холодний Яром!..
    І ось 2006 року історичний роман Горліса-Горського перевидано в Самостійній Україні. Хочеться вірити, що і нині, як колись, у 1930-ті роки, ця книга виховає тисячі героїв, котрі здобудуть-таки Українську Україну, в ім’я якої творив, боровся і загинув великий українець Юрій Городянин-Лісовський.
    
   
   
    
     32. Іван Полтавець-Остряниця, наказний отаман Вільного козацтва
    
    
    Іван Полтавець-Остряниця відіграв важливу роль у житті багатьох українців. Один із них, Каленик Лепикаш, зустрівся з ним у Петроградській школі броньових автомобілів у червні 1917 року. Полтавець, згадував Каленик, аж палав вогнем любові до козацької історії українського народу. Він захоплено розповідав про козацтво і казав, «що настав час стати нам на ноги і відділитись від Москви». «Його розмови вплинули на мене, — писав Лисюк-Лепикаш, — і я став сам почувати себе козаком».[911]
    Полтавець-Остряниця залучив Каленика до Петроградського відділу Вільного козацтва. Невдовзі підбив його й інших відчайдухів взяти участь у нальоті на Історичний музей із метою відібрати стародавні козацькі прапори, а заодно і козацьку зброю. Експропріація українських скарбів відбулася успішно…
    Напевно, активна діяльність петроградських вільних козаків була не до шмиги прихильникам «єдиного революційного фронту». Тож довелося невдовзі підполковнику Полтавцю-Остряниці тікати з Петрограда до Києва і творити збройну силу українського народу тут. Зокрема, взявся він за підготовку Першого з’їзду Вільного козацтва.
    Полтавець-Остряниця належав до кола тих, хто завдяки своїм здібностям і творчій любові до України був здатний впливати на хід історії. Про цих небагатьох, «натхненних огнем любові до… історії українського народу», писав у своїх спогадах вільний козак Демид Гулай: «Ці одиниці — підполковник Іван Полтавець-Остряниця… підпоручник Міхновський… ветеринарний лікар Луценко і суддя Сергій Шелухін… та десятки інших… Не дивлячись на те, що вони в питаннях ідеологічного характеру були самітні, почали вони посилено стукатись у серця українців».[912]
    Демид Гулай, змальовуючи невиразне українське національне лице революційного часу, коли мало хто мріяв про Самостійну Україну, писав: «Пригадую ті часи, коли й мені довелось розмовляти зі старшинами та вояками українського походження. У старшин національна свідомість — українськість — проявлялась хіба тим, що вони любіше співали свої пісні, шанували нашого генія Тараса Шевченка, дехто з приємністю пригадував оповідання Кащенка й інших письменників, що писали в своїх творах про лицарську славу та героїчну боротьбу козацтва за волю свойого народу і власну державу. Але у них і гадки не було, щоб ми, нащадки славних прадідів, використали революційний хаос та збудували державне життя».[913] А Полтавець-Остряниця додавав: «Здавалося, що меч та чужоземна адміністрація остаточно вирішили національну проблему на великій східній рівнині, змішавши всі народності докупи і витворивши загальний тип — общероса; але пригнічене національне почуття очікувало першої нагоди і — коли на зміну силі повіяло лише правом — Світ знову почув за національну пожежу на Чорноморських ланах».[914]
    Одним із перших, хто підніс сірник до хмизу ображених національних почуттів, горами розкиданого по Україні, і був Іван Васильович Полтавець.
    Народився він 26 вересня 1890 року у Суботові, колишній резиденції Богдана Хмельницького.[915] Суботівці відрізнялися від мешканців навколишніх сіл — і зовнішнім виглядом, і внутрішнім світом. Це були «люди високого зросту, сильної будови, чорноокі й темноволосі, в цілому суворо гарні. В мові були скупі, у висловах категоричні; ніколи не лаялися». Суботівці були горді — ніколи не брали невістки з чужого села «й дочки не віддавали заміж у чуже село», бо ж вони — «старі козаки», а в навколишніх селах — «кріпаки».[916]
    «Ще до 1914 року в Суботові не було поліційного урядника чи стражника, — писав полковник Вартоломій Євтимович, — бо коли такого до Суботова й призначали, то по якомусь тижню-двох він або сам звідти переносився на інше село, або ж його «переносили» так, що й сліду по ньому не лишалося… У своїх суперечках… суботівці не вдавалися по присуд до мирового чи якогось іншого державного суду, бо це був би сором для «козаків», першою й останньою судовою інстанцією для суботівців були «діди»… Вони, чи не єдині в усій передреволюційній Україні, зберегли традицію старої гетьманщини в тому, що кожного року «на Петра» на одному з численних островів у малоприступних і від людського ока скритих плавнях на Тясмині суботівські «діди» збиралися на раду й на тій раді… обирали гетьмана й козацьку старшину — осавула, писаря, суддю, скарбника й полковників! Обирали й доручали їм знаки їхньої гідності — козацькі клейноди… Самі «діди» свято вірили, що в Україні має знову «об’явитися» Гетьман-Богдан, що він видасть «золоту грамоту», приверне «людям» давній «козацький присуд» і буде гетьманувати в Україні — сам він і його діти — «доки сонця-світу».[917]
    Гетьманською ідеєю був перейнятий і Полтавець. Він з гордістю говорив, що походив із давнього козацького роду запорозького гетьмана Якова Остряниці, провідника протипольського повстання 1638 року. Дехто ставив під сумнів це твердження Полтавця, але не Павло Скоропадський. «Я знаю его семью… — писав він, — предположение, что он носит фальшивую фамилию, совершенно неверно… Его мать порядочная женщина… действительно предполагающая, что он гений… Окончил он Елизаветградское училище, поступил в какой-то пехотный полк, затем перевелся на Кубань, будучи сам кубанским казаком, увлекался историей Украины, писал по этому поводу кое-что. Во время войны, по словам генерала Рогозы,[918] был выдающимся офицером, имел все ордена, включая георгиевское оружие. Был командирован в Петроград в школу броневых автомобилей. Тут началась его политическая украинская деятельность, которая кончилась тем, что при Керенском ему пришлось удирать из Петрограда на юг…»[919]
    Як діяча Вільного козацтва Полтавця кооптували до складу Генерального військового комітету Центральної Ради. Вже як представник української влади він скликав представників Вільного козацтва з різних міст і сіл. Нарада відбулася в його помешканні, «у неділю, між 20–25 вересня 1917 року». Делегати від вільнокозацьких організацій Звенигородщини, Білоцерківщини, Чигиринщини та Гайдамацьких частин з Одеси постановили скликати 1 жовтня у Чигирині з’їзд вільних козаків.
    Павло Скоропадський у «Спогадах» стверджував, що Полтавець-Остряниця не лише організував з’їзд у Чигирині, а й до останнього моменту приховував від соціалістичних керівників Центральної Ради день відкриття, аби вони не встигли «розпропагандувати учасників, а може, і навіть зірвати проведення з’їзду».[920]
    Полковник Яків Водяний, делегат з’їзду від Черкаського полку Вільного козацтва, згадував, що між іншими «звертав на себе увагу молодий старшина у однострої кубанського козацького війська. Пізніш на засіданнях з’їзду я довідався, що то був п. Полтавець з доточеним до нього псевдонімом «Остряниця», син учительки-удовиці з с. Балаклея біля Смілої».[921]
    З’їзд відбувся в Чигирині 3–7 жовтня. Згідно з Ярославом Пеленським, 200 делегатів представляли 60 тисяч організованих вільних козаків Київщини, Чернігівщини, Полтавщини, Катеринославщини, Херсонщини, Кубані.[922] Полтавець-Остряниця подавав інші цифри: «1000 послів, що заступали тоді вже 40000 Українського Козацтва, — писав він, — виявили з особливою яскравістю своє національне почуття, а в їхніх постановах ми знаходимо основи Державності та стремління до послуху та офір».[923]
    І знову слово Демиду Гулаю: «В Чигирині не знайшлось помешкання, яке вмістило б велику кількість прибулих, а тому нарада представників відбулась на майдані біля собору. Місце, де мала відбутись нарада, козаки оточили великим колом. На середині був високий поміст, вкритий кармазином. Біля помосту стояли старі козаки та гості з Дону й Кубані. Перед ними маяв отаманський бунчук та запорізький малиновий прапор.
    Перед початком наради відбувся молебінь, по закінченні його задзвонили дзвони, і коли їхній передзвін затих, довбуші вдарили у литаври. Це був знак, що Рада почалася. Литаври замовкли. На поміст зійшли старі запорожці — д-р Луценко,[924] Модест Левицький[925] і кооператор, громадський діяч Б. Левицький. Вони тримали отаманський бунчук, прапор і пірнач.
    Промову почав д-р Луценко. В короткому, натхненному козацьким духом слові виразно змалював він минувщину і сучасне нашої Батьківщини. Не раз слова його покривались гучним «Слава!». Промову свою д-р Луценко закінчив пропозицією вибрати Військового Отамана. Почали вигукувати прізвище Полтавця-Остряниці, котрого піднесли вгору і поставили на помості. Пролунало гучне «Слава!». Полковника Остряницю вкрили прапорами.
    Подякувавши за обрання, полковник Остряниця поклав всунутий йому в руку пірнач і відмовився.
    Вигуки прізвища Полтавця-Остряниці летіли зо всіх кінців майдану.
    Знову подякувавши за шану, Полтавець категорично відмовився і запропонував вибрати на Військового отамана командира 1-го Українського корпусу генерала П. Скоропадського, а на почесного Отамана — проф. Михайла Грушевського, після чого їх і було вибрано одноголосно».[926]
    Обрання Павла Скоропадського військовим отаманом Вільного козацтва було кроком до відновлення гетьманату. А от його пропозиція обрати Михайла Грушевського почесним отаманом вільних козаків була тактичним ходом: Полтавець, працюючи в Генеральному військовому комітеті, знав про негативну позицію професора Грушевського до ідеї створення сталого війська, а Вільне козацтво відновлювалося саме як збройна формація українського народу.
    Бачу тут геніальний жарт Полтавця-Остряниці, який використав популярність Михайла Грушевського проти нього ж, всупереч його поглядам, та ще й при цьому «освятив» ім’ям професора свій задум. І зняв із себе перед політичним керівництвом України відповідальність за результати з’їзду: Полтавець-Остряниця прекрасно знав про недоброзичливе ставлення до Павла Скоропадського соціалістичних керівників Центральної Ради, які небезпідставно боялися, що генерал силою зброї розжене їх.
    Зрозуміло, Остряниця не питав у Михайла Грушевського згоди стати «на чолі» козацтва. Як, й у генерала Скоропадського, з яким навіть не був знайомий.
    З’їзд у Чигирині закінчився — Полтавця-Остряницю обрали наказним військовим отаманом, а до складу Генеральної козацької ради увійшли д-р Іван Луценко, Семен Гризло,[927] хорунжий Кіщанський, Антін Шкільний[928] та інші, всього 12 чоловік.
    А ось що писав про цей з’їзд черкаський полковник Яків Водяний: «…Я не міг вийти з дива, що на з’їзді не було представника уряду Центральної Ради. Ігнорація урядом так важної і популярної тоді військової організації… мені була тоді цілком незрозуміла. (Генеральний) Секретаріат Центральної Ради, на чолі котрого стояв В. Винниченко, своїм знехтованням першого з’їзду Українського Вільного Козацтва спричинився до того, що Головним Отаманом Вільного Козацтва вибрано для уряду небажаного генерала бувшої російської армії Павла Скоропадського. А я пригадую, що з’їзд так патріотично і прихильно був настроєний до Центральної Ради, що коли б на з’їзді був представник Уряду, то, певно, провадив би зборами так, як це було би потрібно Урядові, і на Генерального Отамана був би вибрав бажаного для Генерального Секретаріату кандидата».[929]
    Яків Водяний помилився. Представник Центральної Ради на з’їзді був — Іван Полтавець-Остряниця. Саме його відрядив до Чигирина Генеральний військовий комітет. Інша справа, що він там руїнницької політики Центральної Ради не вів.
    Згадав черкаський полковник і таку істотну деталь. «Певна група, — писав він, — на чолі з Полтавцем підтримувала думку вибрати гетьмана, але ця група була скоро збита поміркованими елементами…»[930]
    Справді, Іван Полтавець, розуміючи небезпеку подальшого керівництва соціалістичних провідників Центральної Ради, вже у жовтні 1917 року планував відсторонити їх і поставити на чолі України гетьмана.
    Але доля воліла продовжити випробування України…
    Перебуваючи у Генеральному секретаріаті у справах свого корпусу, Павло Скоропадський через поручника П. Скрипчинського отримав телеграму з Чигирина про своє обрання «отаманом всіх Вільних Козаків». Це для нього стало повною несподіванкою — адже з ним попередньо нічого не узгоджували. Генерал помітив, що подія «викликала надзвичайно неприємне враження» у Генеральному секретаріаті. На питання Скоропадського, що означає обрання його отаманом, Скрипчинський відповів, що це «почесна посада, не пов’язана з якоюсь діяльністю» і що подробиці будуть відомі лише тоді, коли Полтавець-Остряниця повернеться з Чигирина.[931]
    Павло Скоропадський вирішив дочекатися Полтавця, і коли той наступного дня прибув до Києва, генерал сам поїхав на зустріч з ним, щоб розібратися, в чому справа. Полтавець-Остряниця на Скоропадського «справив добре враження». Полтавець розповів «весь підспідок» діячів Генерального секретаріату і проінформував про козацький рух. Під час розмови Скоропадський збагнув, що Вільне козацтво «може стати тією здоровою течією, яка врятує Україну від того розвалу, що сильно виявилося і серед військових, і в колі мирних громадян». Генерал сказав, що зайнятий формуванням корпусу, а козацтвом нехай поки заправляє Полтавець».[932]
    10 листопада 1917 року наказний отаман Вільного козацтва Полтавець-Остряниця з генеральною старшиною переїхав до встановленого з’їздом постою — містечка Білої Церкви на Київщині. На одному із засідань Генеральна козацька рада дійшла висновку, що Центральна Рада не спроможна створити Української держави. Вирішено було поставити на чолі України гетьмана. Вибір упав на Павла Скоропадського.
    Гетьманський лад, на переконання генеральної старшини, закладе фундамент Української держави, стане її передумовою. Від того часу основними політичними засадами Вільного козацтва були такі принципи:
    «1. Самостійна Українська козацька держава.
    2. Тверда національна державна влада — диктатура.
    3. Організація козацького війська як головної підвалини самостійності і державності України.
    4. Розв’язання земельного питання на користь малоземельного і безземельного козацтва та громадянства.
    5. Союз з козацькими і кавказькими державами.
    6. Забезпечення законом соціальних прав та інтересів українських робітників.
    7. Негайне проголошення автокефалії Української Православної Церкви».[933]
    
    Голова Генерального секретаріату Винниченко був вкрай занепокоєний з’їздом, що відбувся в Чигирині, а особливо його наслідками — обранням «царського генерала Скоропадського» військовим отаманом. Щоб опанувати козацтво, при секретаріаті було створено департамент Вільного козацтва.
    «В цілях внесення розколу та гальмування розвитку Вільного Козацтва, — стверджував Демид Гулай, — Секретар Внутрішніх Справ п. В. Винниченко призначає директором департаменту Вільного Козацтва свого партійного однодумця, соціал-демократа П. Певного. Пан Певний, призначаючи повітових інструкторів по організації Вільного Козацтва, дав такий наказ: «Їдьте, працюйте та глядіть, щоб у вас не наросло Вільного Козацтва, як після дощу грибів…»
    Призначений на Переяславський повіт пан А., котрий оповідав мені про це, заявив п. Певному, що було б нечесно з його боку одержувати платню й шкодити розвоєві козацького руху. Та й з яких причин він мусить це робити? Пан Певний пояснив: «Чи Ви маленький і не розумієте, що Вільні Козаки багнетами викинуть нас і поставлять гетьмана?..»[934]
    Так виникло два центри: Генеральна козацька рада з наказним військовим отаманом полковником Полтавцем-Остряницею в Білій Церкві та департамент при Генеральному секретаріаті внутрішніх справ у Києві, «роботу котрого свідомо спрямовано на гальмування розвитку Вільного Козацтва».[935]
    І все ж «козацький рух ширився, змагаючи зробитися національною фортецею, він починав вже набувати значіння державно-творчого чинника, — писав Полтавець-Остряниця, — але обставини для козацтва склались несприятливо — соціальні питання поділили сили Нації на кілька груп, а все-ж-таки в кождій з них козацтво збройно відбувало службу та шукало можливостей і долі для своєї Батьківщини. Сотки, тисячі вояцьких та козацьких могил вкрили сьогодні Україну і свідчать, як Козацтво виконало постанову Всеукраїнського Козацького З’їзду в місті Чигирині».[936]
    
    12 грудня 1917 року командир 1-го гвардійського корпусу Павло Скоропадський виїхав із Василькова до Білої Церкви, де вже місяць перебувала Генеральна старшина Вільного козацтва. Генерал був вражений зустріччю. На вокзалі Полтавець-Остряниця вишикував почесну варту. Скоропадського приємно здивувало, що караул чудово одягнений і вправно виконував команди. Сформував наказний отаман і отаманську сотню. «Полтавец завел… полный внешний порядок, — згадував Скоропадський. — Полтавец организовал дело с теми скудными средствами, которые у него находились, довольно хорошо… Содержались библиотека, целый небольшой штат агентов, кроме того, казачья сотня. Конечно, для нее приходилось прибегать к дополнительным средствам, главным образом помогала гр. Браницкая, но думаю, что тут не обходилось без контрибуций, налагающихся на евреев, хотя определенных данных на это не имею».[937]
    18 грудня 1917 року Павло Скоропадський із Полтавцем-Остряницею та ад’ютантом Гнатом Зеленевським виїхали на лінію Шепетівка — Козятин — Вапнярка…
    Павло Скоропадський стверджував, що Полтавець-Остряниця і його помічники, звітуючи Генеральному секретаріату, навмисно перебільшували чисельність вільних козаків. На запит звичайно відповідали, що озброєних козаків 450 тисяч, тим часом як у генеральної старшини було лише 40 тисяч рушниць.[938] Хоча якщо враховувати особисте озброєння багатьох козаків (у тому числі формально не записаних до організації), то, може, і не надто перебільшував Полтавець-Остряниця.
    Коли у грудні 1917 року на Київ посунули більшовики, командувач військами Центральної Ради Юрій Капкан звернувся у Білу Церкву до генеральної старшини по допомогу. І Полтавець негайно відгукнувся, виславши кілька тисяч козаків захищати українську столицю. Це різко підняло престиж Генеральної козацької ради в очах Центральної Ради.[939] Слід сказати, що козаки, коли з’являлися у Києві, до свого уряду ставилися не надто поштиво, погорджуючи, напевно, ними за дурну політику роззброєння України…
    
    Як оцінював Павло Скоропадський особисті якості Івана Полтавця-Остряниці? «Неглупый человек, большой украинский энтузиаст, гетманец, чрезвычайно честолюбивый, авантюрист в полном смысле этого слова, — писав Скоропадський, — его можно было подбить на патриотическое предприятие. Очень высокого мнения о себе, действительно прекрасно говорил и владел пером и очень недурно рисовал. Часто хотел играть роль ему не по плечу, очень был подвержен лести…»[940]
    Іван Полтавець взяв найактивнішу участь у підготовці державного перевороту 29 квітня 1918 року. Він увесь час перебував поруч із майбутнім гетьманом, навіть жив із ним в одній квартирі, яка перетворилася на штаб повстання проти Центральної Ради.
    28 квітня Павло Скоропадський гостював у родині Безаків. Господиня, Олена Миколаївна, була запеклою російською монархісткою, України зовсім не визнавала — ні самостійної, ні несамостійної. Попри гостинність, вона, очевидно, була не надто рада бачити за своїм столом Полтавця-Остряницю з голеною головою. Все-таки вона і до нього намагалася виявити люб’язність. Тож лише скривилася, коли Полтавець раптом заявив, що «Володимир Святий був також українцем і що історично доведено, що він ніколи бороди не мав, а бороду йому домалювали на іконах пізніше через великоросійський вплив».[941]
    Саме з Полтавцем-Остряницею та ад’ютантом Гнатом Зеленевським Павло Скоропадський прибув автомобілем у цирк Крутикова, де відбулася історична подія — обрання Гетьмана України. В цей день Павло Скоропадський призначив Полтавця-Остряницю Генеральним писарем…
    До слова, у Суботові 1918 року «діди» гетьмана не обирали, «отже, признали того, що «об’явивсь».[942]
    Полтавець був великим знавцем придворної етики і звичаїв історичної Гетьманщини. Старанно дотримуючись козацьких традицій, він фактично став головним церемоніймейстером Гетьманського двору. Сприяла цьому і його імпозантна зовнішність.[943]
    Старшина для доручень штабу Запорозького корпусу Вартоломій Євтимович, якому пощастило побувати на прийомі при дворі гетьмана Павла Скоропадського, подав такий образ Полтавця-Остряниці: «Вище середнього зросту, сильно збудований, стрункий, добре вигімнастикований, із рівним носом, із чорно-вогнистими очима, з підстриженою «під гичку» чорно-кучерявою чуприною, з невеличким пушистим вусом, що відтінював гарно вирізані вуста». Ревно дотримуючись стародавніх традицій, Полтавець-Остряниця одягався розкішно — «у дорогі кармазини, з безцінною «дамаскою» при боці, підперезаний дорогим золототканим шалем, у жовтих сап’янцях, на яких мелодійно подзвонюють у підібраних тонах срібно-позолочені, дорогої сніцерської роботи, остроги, стилізовано скопійовані з музейних взірців». Євтимович писав, що Полтавець-Остряниця «ніби зіскочив із старого портрета» і був «класичним взірцем українського мужеського типу». Говорив доброю українською мовою, «кокетуючи запозиченими із старого словництва архаїзмами».[944]
    Іванові Полтавцю належить значна роль у підготовці гетьманського універсалу від 16 жовтня 1918 року про відновлення козацького стану і повернення йому прав і привілеїв, скасованих Катерининою II… Мова про оту «золоту грамоту», які з покоління в покоління чекали його земляки-суботівчани.
    Ось уривок із гетьманського універсалу: «Вас, козаки, — нащадки славних лицарів запорожців, Ми закликаємо з честю носити даровані нами козацькі жупани і добре дбати про те, аби соромом і ганьбою не вкрити їх і клейнодів козачих і тих великих славних сторінок нашої історії, якими ми досі пишались… Хай тіні великих предків наших дадуть всім нам міць і силу правдиво й чесно виконати те завдання, яке тепер стоїть перед Нами і Державою Українською».[945]
    Коли гетьман Павло Скоропадський заради миру в українському таборі зрікся влади, він разом із найближчими співпрацівниками виїхав до Німеччини. Так Полтавець-Остряниця опинився у Німеччині.
    На еміграції між гетьманом, який вирішив відійти від активної політичної діяльності, та непосидючим Іваном Полтавцем-Остряницею виникла незгода. Енергійна натура Полтавця-Остряниці шукала нових методів боротьби — тим більше коли в Україні йшла війна. Тому, як наказний військовий отаман Вільного козацтва, почав перебирати ініціативу на себе.
    4 вересня 1920 року у Берліні частина старшини постановила відновити організацію українського козацтва. Його очолив Іван Полтавець-Остряниця. У березні 1921 року місцем штабу військового отамана став Мюнхен, де розвивався молодий націонал-соціалістичний рух. Попри свої антисоціалістичні погляди, Полтавець пішов на співпрацю з націонал-соціалістичною партією. Не один раз контактував з Альфредом Розенбергом, який виношував плани розчленування Росії на національні держави…
    Але неспокійна душа Полтавця-Остряниці не могла обмежитися переговорами, участю у нарадах і написанням статей. Він прагнув бою. Як виглядає, Полтавець вирушає в Україну, пробирається на Чигиринщину, до Холодного Яру. Принаймні цьому є підтвердження у спогадах уповноваженого ЧК Петра Пташинського. Чекіст стверджував таке: «Знаменские леса с Холодным Яром оседлали атаманы Заболотный, Чучупака, Полтавец-Остряница… В июне 1921 года Чекаленку, Кошелеву и мне при помощи подразделений 25-й стрелковой дивизии предстояло осуществить операцию по ликвидации бандитизма в Холодном Яру и атаманов Чучупаки, Заболотного, Полтавца-Остряницы, Ивана Гребенюка».[946]
    Далі Пташинський детально описав зустріч з отаманами Чучупакою та Полтавцем-Остряницею в Холодному Яру. Полтавець справив на чекіста найгірше враження, бо вкрай вороже поставився до ідеї переговорів із чекістами та й безпосередньо до самого Пташинського, якого весь час прагнув підпоїти, а тоді ліквідувати. Чекіст вважав Полтавця «лютим ворогом бідноти, потомственним куркулем» (див. розділ «Спогади чекіста Пташинського». — Ред.).[947]
    Свою зустріч з отаманами в Холодному Яру Пташинський датує липнем 1921 року… Тим часом у Відні, влітку 1921 року, було створено Українське національне вільнокозацьке товариство, тимчасову Генеральну управу якої очолив Василь Вишиваний (ерцгерцог Вільгельм Габсбург), який мав те, що бракувало Петлюрі і Скоропадському, — «кров імператорів».[948] Повернувшись у Німеччину, Полтавець-Остряниця приєднався до політичної акції Вільгельма Габсбурга. Паралельно налагоджував контакти з російськими монархічними колами, що знайшло схвалення самого генерала Людендорфа. Досягнув Полтавець і підтримки німецьких правих кіл.
    Співпраця отамана з Василем Вишиваним продовжувалася лише десять місяців, відтак Українське національне вільнокозацьке товариство на початку 1922 року через внутрішній антагонізм розкололося. Конфлікт вилився на сторінки преси…
    У січні 1923 року Полтавець-Остряниця у Мюнхені заснував Українське національне козацьке товариство. Від самого початку воно взяло на озброєння «ідеологію націонал-соціалізму, маючи в перспективі застосовувати її в Україні. УНАКОТО вбачало своє призначення у створенні козацької сильної бойової армії, на зразок «ордену».[949]
    «Ми гадаєм, — писав Іван Полтавець-Остряниця, — що всякі застереження про наші найскромніші бажання мусять уступити, а на їх місце стати: 1. Націоналізм. 2. Національний соціалізм. 3. Козачество як самооборона нації та 4. Ловка, розуміюча тактику сьоднішнього дня дипломатія, що покривається одним словом — диктатура, і домінація національної народної партії до часу, поки держава буде створена і зможе виявити без каліченої революцією демократії та жидівської меншості свою дійсну волю».[950]
    У програмних документах товариства наголошувалося, що саме «демократичні принципи стали основною причиною поразки у Національно-визвольній боротьбі».[951] У статуті було закладено дискримінаційні пункти щодо представників інших націй, зокрема стверджувалося, що громадянином Української держави «може бути лише козак, а козаком — лише українець по крові, без різниці віросповідання». Далі зазначалося, що за певних умов громадянами України можуть стати й люди інших національностей, але не євреї — «жиди не можуть бути зовсім городянами Української Держави». Всі іноземці позбавлялися права брати участь в управлінні Українською державою, посідати посади в уряді, видавати пресу тощо.[952]
    Використавши зречення Павла Скоропадського 14 грудня 1918 року та вбивство Симона Петлюри 25 травня 1926 року й посилаючись на рішення Першого всеукраїнського з’їзду Вільного козацтва у Чигирині, Іван Полтавець проголосив себе військовим отаманом і Гетьманом України. Не забув він і нагадати прихильникам і опонентам, що походить із роду запорозького гетьмана Якова Остряниці.
    1 липня 1926 року Полтавець-Остряниця оприлюднив 1-й Універсал до Українського козацького народу. У ньому якраз його й було оголошено «Гетьманом і Національним вождем всієї України обох боків Дніпра та військ козацьких і запорізьких».
    Напевно, згадував він у той день суботівських «дідів». Що б вони сказали? Чи б визнали його за гетьмана?..
    Після виходу у світ Маніфесту 1926 року Іван Полтавець-Остряниця проголошує себе диктатором неіснуючої Української Народної Козацької Республіки; погоджуючись, як бачимо, вже й на республіканський устрій України. Важко все це коментувати. Виявляється, що досить легко довести добру ідею до абсурду…
    Все ж козацьке товариство розвивається, зміцнюється, намагається вести політичну роботу. Полтавець стверджував, що УНАКОТО мало вісім кошів, які дислокувались у Болгарії, Румунії, Німеччині, Чехословаччині і навіть Марокко.
    На Великій Україні буцімто діяв 1-й повстанський кіш, який нараховував, за твердженням Остряниці, 40 тисяч членів-підпільників («Українська громада» у Берліні назвала ці цифри фікцією). На теренах Польщі ніби стояв 2-й кіш (1500 чоловік). Кошовим визначено Івана Волошина (Кравченка). Генеральним повноважним представником на Волині вважався контр-адмірал Чорноморського флоту Володимир Савченко-Більський, що проживав у Ковелі. Стверджувалося, що на Волині діяло три полки — у Ковелі (отаман Захар Дорошенко), у Дубні (отаман Наум Тадіїв), у Луцьку (отаман полковник Павло Мінченко). Козаків приваблювали ідеї інтегрального націоналізму, і тому в 1930-ті роки в козацьких лавах були й члени ОУН.[953]
    На заміну Українському національному козацькому товариству, яке занепало, невгамовний Полтавець-Остряниця творить нову організацію — Український національний козацький рух. «Мета УНАКОР, — зазначалося у статуті, — полягає в потребі організації нового специфічного українсько-козацького націонал-соціалістичного фашистського укладу народного життя».[954] Полтавець неодноразово пропонував свої послуги Вермахту, звертався до Адольфа Гітлера з листом, в якому від імені українських козаків заявляв, що «для українського народу Брест-Литовський договір, за яким Німеччина і Україна стали союзниками, залишається в силі».[955] Полтавець пропонував Гітлеру взяти у своє розпорядження козаків УНАКОР, але Гестапо радило Міністерству закордонних справ Німеччини не звертати уваги на УНАКОР, бо вона «існує лише на папері і практично не має прихильників».[956]
    Ось як повертається доля: на фронтах Першої світової у битвах із німцями Полтавець здобув славу визначного офіцера, отримав за їхнє знищення всі можливі ордени, а тепер виявилося, що німці є єдиним союзником у боротьбі проти хижого московського звіра. 
    Полтавець-Остряниця не раз казав, що «непохитна віра в правоту діла та в силу відродження талановитої, рвучої до життя Української Нації — суть запорука нашої перемоги».[957]
    І все ж, які б не були правильні слова та наміри, будь-який ненімецький рух на території націонал-соціалістичної Німеччини був приречений. Гітлер не збирався ні з ким рахуватися, навіть із тими, хто хотів йому допомогти перемогти більшовицьку Москву. Він настільки увірував у силу свого народу та власний геній, що вважав, наче цього досить, аби перемогти увесь світ. Помилився німецький вождь…
    А Полтавець-Остряниця увійшов в історію як розкольник гетьманського руху. Називали його і мегаломаном. Напевно, ці характеристики справедливі…
    Багатьох обурював агресивний авантюризм Полтавця-Остряниці — в принципі, необхідна риса козацького характеру, яка не раз допомагала Полтавцю-Остряниці долати малоросійське болото — як в Україні, так і на еміграції…
    Що ж до недемократичних його поглядів та ксенофобії, то на це були об’єктивні причини. Ворогів України ненавидів він справді до запаморочення.
    Що казати, наказний отаман Вільного козацтва був складною людиною. Як і Микола Міхновський, Леся Українка, Олена Пчілка, Тарас Шевченко. Бо загострені національні почуття цих великих українців приводили їх до вчинків і поглядів, які сучасники засуджували.
    
   
   
    
     33. Холодноярський сотник Сидір Темний
    
    
    Сидір Темний мав відчайдушну вдачу і неспокійний характер: був некерований, над усе любив свободу, тож і жив на свій розсуд. Та, попри складний характер, ніякої шкоди людям не завдавав. Народився він 1882 року в Грушківці, що вмостилася на самій межі Холодного Яру. Село було велике. Хатки його розтягнулися вздовж річки Косарки і по ярах та їхніх відгалуженнях. Темних у Грушківці жило багато. Розрізняли їх за вуличними кличками — Біди, Гончарці, Задепи, Оселедці, Галайди, Блохи …
    Мати Сидора Ольга Біда була родом із Мельників, що по той бік Холодноярського лісу. Там її рід називали Бідами. Це ймення прижилося і в Грушківці. Привела вона своєму чоловікові Іванові Артемовичу 18 дітей — Харитона, Варивона, Сидора, Юхима, Карпа, Вустю, Явдоху, Степана (пізніше прозвали Галайдою), Гаврила, Касяна, Василя, Полікарпа («Гончарець», бо одружився на жінці на прізвище Гончар), Віктора, Самійла («Оселедець», бо носив чуб «оселедцем»), Артема, Максима, Левка, Василя («Блоха»)… Зростали діти на кутку Орличина.
    Сидір неодноразово нехтував призовами до російського війська. Місцевий урядник і жандарми із Кам’янки не раз полювали за козаком, щоб спіймати і «побрити»-таки у «москалі». Та Сидір добре знав Холодноярський ліс, що оточував Грушківку з трьох сторін. У ньому і ховався, коли надходив час чергового призову…
    1905 року у селі було неспокійно, зокрема застрайкували робітники цукрового заводу. Хтозна, може, і Сидір був причетний до протестів, — хіба з неспокійним, волелюбним характером людина могла відсиджуватися у затінку, надто коли односельчани борються за свої права?
    До «германської» війни Сидір безвиїзно пробував у рідному селі. На батьківській землі розжився, збудував великий дім. Хоч і називали їхній рід Бідами, а брат Степан із біди вибрався, ще до війни ставши міцним господарем. Мав понад 20 десятин землі, худобу, коней, реманент, двох постійних батраків і чимало сезонних працівників…
    Коли почалася Світова війна, Сидір пішов-таки захищати «царя і отєчєство». Не личило відсиджуватися по лісах сміливому чоловікові, коли в герці зійшлися мільйони. На здивування односельців і урядника, повернувся додому Сидір повним Георгіївським кавалером у званні штабс-капітана. «Всі його груди були увішані хрестами і медалями», — казали люди. Виходить, що доброго чосу дав він «германцям» на фронті.
    Очевидно, Сидір був чоловіком шанолюбним, бо полюбляв пройтися селом у мундирі — при всіх своїх нагородах. Тепер сільський урядник мусив ставати «во фрунт» і віддавати йому честь, ніби якомусь генералові. Не раз урядник, виструнчившись, козиряючи, поворотом голови проводжав його. І лише тоді, як Георгіївський кавалер віддалявся, міг йти далі.
    1918 року Сидір одружився з місцевою красунею Мотрею Карюкою. Про неї відомо лише те, що мала сестру Варю. На початку 1919-го у Сидора і Мотрі народилася дочка Зіна. Вона, як і мати, відзначалася вродою…
    
    Якийсь час Сидір був у Красній армії (напевно, 1919 року під час запеклої боротьби проти денікінців). Невдовзі покинув її лави і пішов у гайдамаки до Василя Чучупака. Очолив 3-тю пішу сотню Першого куреня Холодного Яру, став членом Холодноярського повстанкому. Про сотника Темного кілька разів згадував Юрій Горліс-Горський у своєму романі «Холодний Яр».
    Існує припущення, що Сидір і у гайдамаках ходив з «Георгіями» на грудях. Навіть переховуючись, знімав їх лише в разі небезпеки бути опізнаним. Так, однієї ночі 1922 року він прийшов у вітряк. Щоб не привертати уваги людей, вирішив зняти нагороди. Несподівано один із хрестів випав із рук. Як не шукав його Сидір — у пилюці, дерті, смітті, — так і не знайшов. «Був дуже опечалений». Аж 1931 року, коли на місці млина колгосп ім. Мануїльського розорав поле, Микола Федорович Дінець (онук Явдохи, сестри Сидора) в ріллі знайшов хрест і від матері узнав історію цього «Георгія».
    17 серпня 1921 року Сидір Темний разом з отаманом Яковом Мамаєм-Щирицею піддався на «амністію». Що таке «амністія» по-московськи, Сидір відчув одразу. У Кам’янку його, жорстоко побитого аж до непритомності, везли через всю Грушківку. Дружина Мотря знала, що чекало її чоловіка… Від пережитого вона збожеволіла. Її нібито забрали до психіатричної лікарні. І слід цієї нещасної жінки загубився…
    А Сидору поталанило втекти з-під арешту. Та потім знову попався… Його арештовували неодноразово, але кожного разу вдавалося рятуватися. Перебуваючи в полоні, Сидір зазнав жорстоких тортур.
    Дочку Зіну, швидше за все, взяв хтось із рідних зі Знам’янки. Принаймні звідти вона у 1930-х роках приїжджала до рідні у Грушківку. А батьківський дім, побудований ще до «германської» війни, похмуро стояв із забитими навхрест вікнами. Напевно, заходила Зіна на подвір’я, де колись бавилася дитиною…
    Репресії проти холодноярців не зупинялися ніколи, але найстрашнішими вони були у першій половині 1920-х років і після убивства Сергія Кірова. Під чергову хвилю у 1930-х роках потрапили насамперед ті, хто боровся проти червоних зі зброєю в руках. Дісталося і родичам учасників Визвольної боротьби, навіть дітям. Ув’язнили і юну Зіну, дочку Сидора. Чекісти допитувались, де переховується батько. А що вона могла знати, коли ледь його пам’ятала?
    Із тюрми Зіна вже не вийшла: одні люди казали, що закатували на слідстві, інші стверджували, що її повісили чекісти, а може, й сама наклала на себе руки. Загинула Зіна у Знам’янці або у Білій Церкві. Очевидно одне: її закатували за батька, сотника Холодного Яру Сидора Темного. А він у цей час жив на Донщині під чужим ім’ям і прізвищем. Мав й іншу дружину. Працював у радгоспі, але в «передовики» не вибивався, не хотів потрапити на сторінки газет, боявся, що хтось упізнає. Усі роки не розлучався з «Наганом».
    1934 року хату Сидора у Грушківці розібрали і перенесли на територію дитячого притулку, що діяв до початку Другої світової війни…
    Репресії не минули й інших рідних Сидора. 1933 року померли від голоду брат Гаврило та його син Василь… Зі слів Галини Петрівни Цвіркун, 1930 року народження, відомо, що її матір, Софію Степанівну Темну (племінницю Сидора та першу дружину повстанця Платона Темного), довго тягали на допити в НКВД. Чекісти хотіли вибити покази на колишнього чоловіка, хотіли, щоб вона розповіла «про його контрреволюційне минуле». Тож ображали, погрожували. Та жінка весь час казала: «Не був, не знаю, жив зі мною дома».
    Софію відпускали, щоб знову вдосвіта приїхати за нею якоюсь «кумедною машиною» (мабуть, це був «воронок»). А вдома в цей час ревіла негодована і ненапоєна худоба, кричало птаство. Бувало, що на тиждень її викликали по 2–4 рази. Назад добиралася пішки, часто вночі. Не раз поверталася з Кам’янки разом із Платоном. Він уже і сам пропонував їй розповісти все, що знає, аби самій врятуватися. Але та завжди відмовлялася.
    Пізніше Платон не раз дякував Софії за стійкість на допитах у НКВД, завдяки чому він і залишився живий. А от другу дружину Платона («Дусю-гайдамаку») на допити не тягали, хоч у селі добре знали, що вона козакувала у Холодному Яру. І не тільки знали, а й боялися її. «Боялися всі». Тоді вона їздила на сірому красивому коні, в сірій смушевій шапці, сірому короткому жупані, чоловічих штанях, чоботах, із карабіном і шаблюкою. Казали, що «її шабля не ржавіла».
    Коли під час Другої світової війни на Дон прийшли німці, Сидір повернувся в рідне село. Родичі були вражені: вся його голова була покрита великими ґулями. Він сказав, що це сліди катувань у ЧК. Розповів про один із способів «слідства». Поголивши, його прив’язували, а тоді з певним інтервалом капали на голову холодну воду…
    Сидір жив у Єлизавети Оксентівни Донець (Дінець) та у свого племінника Федора Вустимовича Дінця. Часто провідував Платона Темного та його Дусю, Сергія Апілата, рідше — Олександру, дружину брата Гаврила, який загинув під час Голодомору 1933 року.
    Зайшовши якось до Сергія Апілата, застав там ще чотирьох хлопців, котрі служили у поліції, — племінника Антона Карповича Темного, Дениса Шкурата, Клима Курноса і Григорія Дяченка. Під час спільної випивки виник конфлікт. Іван Березюк стверджує, що на ідейній основі. Сидір, мовляв, засуджував хлопців, що пішли у поліцію, а ті пообіцяли йому за це помститися. З тих пір він жив у постійній напрузі.
    Якось Сидір відпочивав у хаті Єлизавети Дінець. Раптом почув тупіт. А спав він завжди дуже сторожко — «як заєць». Миттєво прокинувшись, рвонув у сіни, щоб вискочити надвір. Та було пізно. Хлопці вибили двері і вистрелили в нього. Куля потрапила у ліве плече, роздробивши кістку… Поранення було тяжким, хірург Модестов у Косарській лікарні мусив ампутувати Сидорові руку.
    У 1942 (чи 1943) році у Грушківку приїжджала друга дружина з Дону, але у них щось не склалося і вона від’їхала на Дон…
    Зрозуміло, що Сидір не раз ходив до лісу. І хоча «касу» 3-ї сотні, яку закопали під дубом, не знайшов, але відшукав сховок зі своєю частиною золота. З ним пішов він до Платона. Було це, коли німці відступали, а червоні «визволителі» підходили. Платон злякався і сказав, що через Сидора його посадять. І прогнав, заборонивши ще коли-небудь приходити до його хати. Після цього Сидір і перейшов жити до Тетяни Костівни Апілат, 1903 року народження. Так закінчилася дружба бойових побратимів і родичів — Сидора і Платона. Золото ж переходило з рук до рук, доки його не проїли далекі родичі Платона і Тетяни Костівни. А «Загинайко» Ананій, батько Трохима і Григорія Апілатів, на золото, добуте його синами «у гайдамаках», купив у лісника Гречаного двоповерховий будинок і землю у Заїчиному яру. Дім невдовзі спалив Лопата…
    А було це так. Козака 3-ї пішої сотні полку гайдамаків Холодного Яру Трохима Апілата командир винищувального загону Лопата полонив у лісі. Привели Трохима до будинку, нещодавно купленого його батьком. У матері запитали, чи її то син. Вона злякалася, сказала, що ні. Трохим присовістив її, що від нього відмовилася. Далі повезли його в Кам’янку, а потім у Черкаську ЧК. А хату батьків спалили…
    До 1948 року сотник жив у Грушківці під власним прізвищем. Влада до нього спочатку не чіплялася, з огляду на те що він став жертвою німецької поліції. Подальша доля Сидора (від 1948-го до середини 1960-х років) невідома. Існує неперевірена версія, що його було ув’язнено нібито через донос другої дружини.
    До рідного села він повернувся 1965 чи 1966 року, коли йому вже було за вісімдесят, щоб покласти свої кістки у рідну землю…
    Планида Сидора — це типова доля людини (ще з часів Першої світової), яка внаслідок поразки своєї Батьківщини у війні за незалежність стала вигнанцем, «тріскою» (згідно з висловом «лєс рубят — щєпкі лєтят»). Перемога окупантів позбавила його родини — дружини і дочки, хати, рідного села.
    Хоч більшість родичів цуралися Сидора, все ж у селі пам’ять про нього залишилася добра — «за його героїзм, простоту і громадянську позицію в період війни та як батька закатованої доці і чоловіка дружини, яка збожеволіла».
    До останнього дня свого життя Сидір Темний був упевнений у тому, що зробив правильний вибір, ставши у лави борців за Українську державу, що Україна здобуде незалежність і стане державою.
    Зі слів дружини його брата Гаврила Олександри Темної, яку він дуже поважав, мабуть і за те, що завжди допомагала йому, відомо таке. У різні роки свого життя, в тому числі й в час брежнєвщини, він казав їй одне й те ж: «Побачиш, Олександро, наступить такий час, коли ця влада щезне і буде та, за яку ми проливали кров. Україна стане вільною, і буде своя держава. Може, не діждемося ми, то доживуть твої діти чи онуки».
    Олександра оповідала це своїй дочці Хтодорі. Цю розповідь чула Марія Романівна Апілат, тітка Івана Березюка, яка йому все це і переповіла.
    Перша дружина Сидора Мотря — ота, що збожеволіла від переживань, — мала подругу — Олександру Феофанівну (пізніше Хромову). У Саші було багато фотографій дореволюційної пори і 1917 — 1920-х років. Були там світлини і Мотрі та її рідних, і Сидора. Очевидно, все це щезло, хоча надія знайти їх ще не згасла…
    Останні роки життя Темний жив у Тетяни Костівни та у Степаниди Рибалки. Хоч і мав він уже 88 років, та, здається, жив би ще і жив. Але потрапив у автомобільну катастрофу, сильно травмувався і невдовзі зачах.
    Помер Сидір Іванович Темний 14 січня 1968 року у рідній Грушківці. Спочив у хаті, в якій виросли холодноярські повстанці брати Апілати та їхня сестра Дуся. Поховали його у Грушківці. Могила, на жаль, не збереглася.
    «Людська оцінка гайдамаків неоднозначна, — стверджує двоюрідний правнук Сидора Темного Іван Березюк. — Від «нейтрального» (більшість) до негативного («бандити») і рідко — позитивного». Саме через це родина Зінкевичів відштовхнула від себе Гната (холодноярський сотник. — Ред.), навіть згадувати не хотіли про нього — «бандит», і все! «Так само було і з Сидором Темним у пору брежнєвщини, — писав Іван Березюк. — Йому, на жаль, серед рідні місця не знайшлося і тепла дісталось дуже мало. На жаль… Я його пам’ятаю… Мені тоді було 10–12 років. Але шкільне, в основному, виховання змушувало мене дивитися на цю людину негативно…»
    
    Іван Тимофійович Березюк вважає, що «негативне ставлення селян Грушківки до гайдамаків» викликано кровопролиттям, яке учинили у селі якісь «синьожупанники», що проходили через село. Вони грабували, ґвалтували, вбивали. Хто вони такі, ніхто не знав, але оскільки бандити вирядилися в жупани, то судили по одягу. Мені особисто згадується тут чекістський загін «батька Вернигори», переодягнений у гайдамацькі строї… А скільки таких «карбатів» вишукувало жертв по селах, щоб вдовольнити свою ординську спрагу крові та ще й дискредитувати Національно-визвольний рух?..
    І все ж більшовики частіше діяли відкрито. Вони вбивали, палили і ґвалтували, як правило, не ховаючись і не переодягаючись у гайдамаків. Чому ж досі грушківчани ходять вулицями, названими на честь катів нашого народу?[958]
    
   
   
    
     34. Іван Лютий-Лютенко, звенигородський отаман
    
    
    Іван Лютий впродовж свого майже столітнього земного шляху повсюдно творив навколо себе українське життя — життя справедливе, братерське, щедре на чин і офіру. Хоч і доля засудила Лютого-Лютенка на довічне вигнання, що тривало 66 років, — навколо нього завжди була Україна: і в Польщі, і в Німеччині, і в США, ба навіть в Африці.
    Народився він 24 червня 1897 року на Звенигородщині в Капустянському лісництві, де працював лісником батько — Макар Минович. Мама, Євгена Цибульська, походила з родини заможних хліборобів звенигородського села Товмач.
    Іван закінчив земську школу (чотири класи), згодом курси Паршина в Москві. Окрім диплома за шість гімназійних класів, отримав із Московського навчального округу привітання, оскільки був визнаний найкращим студентом з математики. Опріч математики, Іван дуже любив спорт. Ще навчаючись, він викладав теорію фізичного виховання і вів практичні заняття. Тут виявилося його уміння подавати команди.
    Тим часом розпочалася Світова війна. Під впливом російської пропаганди Іван Лютий-Лютенко вирішив іти на фронт. Його приписали до 55-го полку піхоти на Ходинці під Москвою — в команду «вольноопрєдєляющіхся», а на фронті зарахували до 8-го Московського гренадерського полку.
    Якось під обстрілом німців (разом з солдатами) він зняв із колючого дроту трупи російських офіцерів. За це був представлений до нагороди та ще й отримав право продовжувати навчання в Тифліській школі прапорщиків.
    На Кавказ поїхав через рідне село. «Це була неймовірна несподіванка. Мене ніхто не чекав і не сподівався зустрічати, — згадував Лютий-Лютенко. — І раптом я до хати!.. Радість, утіха, обійми, цілування і сльози, рясні сльози матері й сестри, що з радості й говорити не могли».[959]
    Побувши вдома два дні, Іван через Харків та Ростов-над-Доном поїхав до Тифліса. У школі вільних місць не виявилося, і юнака відправили в Омську школу прапорщиків. Через вісім місяців здійснилася мрія сільського хлопця — він став офіцером.
    Юрій отримав призначення до Києва. «У Києві, — пише він, — комендантом тоді був німець Медер, а штабс-капітан Олександр Загродський був у нього одним із ад’ютантів. Медер був дуже суворий і вимогливий до солдатів. Мене призначили до складу 2-ї дивізії, що стояла в Ромні на Полтавщині. Прибувши в Ромен, я зголосився у штаб дивізії. В канцелярії були офіцери — генерал і полковник, а збоку сиділи якісь дівчата-панянки. Мене запитали, де я хочу служити — в Умані чи в Черкасах? Слухаючи нашу розмову, дівчата перекидалися стиха між собою словами, сміючись, а потім одна з них і каже до мене:
    — А чого то ви цвенькаєте по-чужому?.. Ви ж українець!..
    Тут і офіцер, що оформляв мої папери, заговорив до мене по-українському. Це було для мене дуже дивною і дуже милою несподіванкою, якої я і думкою не міг припустити, а не те що почути. Після оформлення паперів ми пішли всі разом на вечерю».[960]
    Івана призначили помічником командира 12-ї роти 290-го полку, що дислокувався в Черкасах. Прослужив він на цій посаді півроку. А тоді… тоді прогриміла Лютнева революція.
    
    В армії УНР
    
    Невдовзі 290-й полк очолив Володимир Сікевич, який визнавав Центральну Раду. За її наказом повів свою частину проти більшовиків, що наступали з Харкова. Неподалік Гребінки зустрілися… «Частини їхні складалися переважно з малоросів і свідомих українців, але збаламучених принадною пропагандою большевицьких агітаторів, які обіцяли безтурботне райське життя після остаточної перемоги совєтської влади. Розгорівся завзятий бій, в якому я був поранений у ногу», — згадував Лютий-Лютенко.[961]
    Одужавши, Лютий-Лютенко повернувся до полку. Невдовзі він вже бився проти більшовиків неподалік станції Бобринської. «Це були переважно червоні матроси з Чорноморської фльоти, — розповідав він. — І хоч вони були регулярні фронтовики, «купані в морі, сушені бурями і гартовані сонцем», як любили чванькувато підкреслювати, та на суші вони показалися неповороткими, а в деяких ситуаціях зовсім безпорадними. Ми їх розбили вщент!»[962]
    За Директорії сотник Лютий-Лютенко отримав призначення на посаду командира 25-го Черкаського куреня, що дислокувався у Смілі. «За яких два-три місяці, під безперервним вереском большевицької пропаганди, в батальйоні залишилося всього-на-всього 27 козаків, а решта, здеморалізувавшись… порозбігалися «грабувати награбоване». Одного разу, на вузловій станції Цвіткове, зустрілися ми з дезертирами, що, залишивши фронт, зі зброєю в руках і в повному виряді їхали цілим ешелоном. Просяклі наскрізь большевицькою пропагандою, вони, в основному росіяни, взялися зривати з нас офіцерські погони і жовто-блакитні відзнаки. Мій товариш вихопив шаблю і відтяв нахабі руку, що простяглася до його мундира. Зчинився гармидер з «общєпонятнимі» матюками, здавалось, спалахне бій і кровопролиття. Але зразу, ніби на якусь команду, дезертири притихли. Мабуть, побоялися битися з нами…»
    Відступаючи разом із Запорозькою дивізією під командою Олександра Загродського на Христинівку, Лютий занедужав на тиф. Залишивши товариша в уманській лікарні, запорожці помандрували далі. А в Умань вдерлися москалі. «В першу чергу кинулись вони до шпиталю виловлювати хворих старшин, перевіряючи руки всіх хворих… — згадував сотник. — Якщо на руках були мозолі, тверді і порепані долоні, то цей для них був «свой», «наш». Коли ж руки були чисті, гладенькі, без мозолів, то власників таких рук большевики вважали за «білоручок», панів-неробів, експлуататорів «робочого класу» і… починали «кошерувати» на допитах, а непритомних і ослаблих, що не могли встояти на ногах, стріляли просто в ліжках».[963]
    Лютого врятувала сестра милосердя. Вона забинтувала йому обидві руки по лікті, мовляв, вони знівечені вибухом міни…
    
    Вдома
    
    Лікувався в уманській лікарні Іван цілий місяць. Потім знайомі перевезли його на хутір, що входив до місцевості, де разом із братами Дерещуками партизанила отаман Маруся. За місяць Лютого-Лютенка перевезли до Мокрої Калигірки, біля якої «гуляв» отаман Гризло, «дуже толковий, розумний чоловік, старий революціонер».[964]
    І ось Іван переступив поріг рідного дому… А «по селах лунала стрілянина. Було чути крики, плач дітей, голосіння-благання жінок і гавкіт собак. Це був розгул большевицьких «карательных отрядов». І так день-у-день».[965]
    Лютий-Лютенко зустрівся із Семеном Гризлом, який розповів про своє «лісове мистецтво», про засади повстанського руху… Отаман наполягав, щоб Іван як сотник перебрав на себе командування повстанцями… Лютий-Лютенко обіцяв, що очолить, але згодом. «А тут що день, то й нові вісті. І всі сумні, страшні, жахливі. То тут, то там десь над селом чи хутором червонять небо заграви пожеж. Чути стрілянину. Виють собаки — довго й різноголосно, що аж лячно стає на душі».[966]
    Раптом усе стихло. Більшовики десь зникли. Й Іван вирішив одружитися. Але не з дочкою священика, як умовляла мати, а з сільською дівчиною Валентиною Колос.
    А до сотника продовжували приїжджати посланці від різних повстанських ватажків із пропозиціями йти до лісу. Влада ж весь час змінювалася. Ніхто довго не засиджувався в селі: день-два, від сили тиждень — і нова «власть» чимчикує далі, уступаючи місце іншій.
    Відсутність порядку завжди на руку злочинцям. Знайшлися ласі до чужого і в Товмачі. Колись вони грабували поміщицькі маєтки, потім взялися за заможних селян, а тоді вже й за інших. Одного разу до господи Лютих зайшли місцеві дядьки:
    – Іване Макаровичу, ви ж офіцер… Робіть щось! Дивіться, що робиться… Стріляють, грабують серед білого дня, на очах убивають людей… І Бога не бояться… Організуйте нас!
    Останнім поштовхом стало вбивство односельчанина Василя — доброго і працьовитого господаря, який часто дорікав бандитам за грабунки, соромив їх.
    Нарешті терпець у хліборобів урвався. Одного разу, коли удосвіта розбишаки верталися додому з награбованим, їх чекало близько тисячі озброєних односельчан. Всіх бандитів (35 осіб) переловили і, попри благання священика, на другий день розстріляли за селом, довкола глинища.
    За тиждень розстріляли ще сімнадцятьох… У сусідніх селах робилося те ж саме: селяни карали на смерть збільшовичених односельчан-грабіжників. «От до чого привела більшовицька наука «Грабуй награбоване!», — підбив підсумок Іван Лютий-Лютенко.[967]
    Незабаром село знову зайняли більшовики, почалися масові арешти, і Лютий-Лютенко, щоб уникнути в’язниці, пішов у ліс.
    
    На повстанській стежці
    
    На стрімку повстанську стежку Іван Лютий-Лютенко став 1919 року, взявши собі ім’я легендарного ватажка гайдамаків ХVIII ст. Івана Ґонти. Продовжити збройну боротьбу після тяжкого поранення в лавах Армії УНР спонукали масові розстріли, скоєні більшовиками у селі Товмач, звідки походила його дружина. Того дня каральний відділ червоних розстріляв кожного десятого селянина.
    Подібні розправи москалі здійснили і в інших звенигородських селах та містечках. Зокрема, у Мокрій Калигірці більшовики розстріляли сімнадцять українців і п’ятьох євреїв, які шили для повстанців чоботи й одяг. За цей злочин Лютий-Лютенко і Семен Гризло мусили помститися.
    Нашвидкуруч зібрали в Сухій Калигірці понад тисячу козаків. Близько третьої ночі, знявши застави, наскочили на заспаних москалів. Мало кому з клятих напасників пощастило врятуватися. Як зійшло сонце, гайдамаки пішли на пошуки тих, що поховалися в ярах. Знаходили і безжалісно добивали.
    Вістка про славну перемогу блискавично рознеслася по селах. І до Гризла та Ґонти звідусіль почали сходитися гайдамаки.
    Нові бої з червоними не забарилися. «Большевицькі частини складалися з ідейних добровольців, що відбули військову службу, велика більшість із них і на фронтах побувала, отже — фахова, кваліфікована армія забіяк та горлорізів, — писав Лютий-Лютенко. — А наші повстанці-партизани — це в основному «зелепухи», новачки у воєнному ділі. Навіть не всі уміли орудувати як слід зброєю. Чимало було таких, що, крім обріза, ніколи не тримали в руках іншої зброї. Треба було навчати, як користуватися рушницями та кулеметами різних конструкцій, як кидати бомби, щоб самому себе не зірвати і не покалічити побратимів, як закладати міни і як їх знешкоджувати. Все це забирало багато часу… До того ж ще й амуніції не було в нас достатньо, доводилось щадити. І коли, наприклад, один управлявся у стрілянні чи киданні гранат, то десяток інших приглядалися збоку, як і що коли робиться, чекаючи нетерпеливо на чергу… З харчами клопоту у нас не було. Селяни в усьому нам сприяли. Ніколи ні в чому не відмовляли. Навпаки — самі допитувалися, чого нам бракує, і пропонували все, що мали, бо знали, що ми їх захищаємо… А от щодо зброї та амуніції було скрутно. Рушниці, багнети, шаблі можна було ще роздобути без труду, але кулі до різних рушниць, гранати, кулемети тощо треба було здобувати у большевиків.
    Спочатку, як організовувалися повстанці, то кожний, хто йшов до «яру», приносив із собою зброю… Чимало й селяни привозили, що мали закопане або те, що знаходили випадково, залишене чи загублене військами. Але всі ці запаси скоро зужилися і для нас лишалося єдине «постачання» — відбивати зброю і амуніцію у большевиків. Треба було добре й обережно слідкувати за якоюсь большевицькою частиною і наскочити зненацька, щоб розбити її і захопити в свої руки обоз, де було все те, чого нам дуже дошкульно бракувало».[968]
    Поблизу Товмача Іван Лютий не оперував. Хоч і називався він отаманом Ґонтою, все ж хтось із селян міг впізнати його і розтарабанити в селі. Тоді й отамановій родині довелося б пізнати, що таке лихо…
    Влітку 1920 року, під час наступу білогвардійців під командуванням генерала Андрія Шкуро, розвідники повідомили, що зі Знам’янки тікають більшовики. Їх було там близько трьох тисяч. Вони мали багато зброї, боєприпасів, харчів і різних товарів. Ґонта, не гаючись, зв’язався з отаманами Загороднім і Заболотним, які тоді стояли у Чорному лісі, щоб разом наскочити на червоних.
    «Большевики, мабуть, порахували нас за денікінців… У паніці… залишили нам усе своє добро. Але, втікаючи, зорієнтувалися, що ми нерегулярна армія. Невелика частина їх круто повернула назад та вдарила по нас. Ми большевиків перемогли, але в одчайдушному, завзятому бої і з великими втратами в людях: у нас було коло п’ятдесяти вбитих і дещо менше поранених, а большевики залишили на полі бою понад двісті трупів. Розділивши здобуті трофеї натроє, підібравши своїх убитих та поранених, ми рушили на свою постійну базу в Холодний Яр.
    Минуло декілька днів, як до нас примчали повстанці від отамана Яблучка… сповіщаючи, що на станції Бобринській якось дуже підозріло переміщуються большевики, мабуть збираються відступити, і що Яблучко просить нашої допомоги… Ми зразу зібралися й вирушили разом із посланцями… Обміркувавши все як слід, розпланували наш наскок на большевиків так, щоб захопити у свої руки їхній ешелон з амуніцією, зброєю і харчами з найменшою втратою бійців. Наша атака була дуже вдала: все йшло за планом, раптово і точно, без ніяких перешкод… Швидкий і несподіваний удар наш розполохав большевиків, і ми без втрат здобули 50 осідланих коней, кулемети, рушниці й багато ящиків патронів та гранат. Гармати, яких ми не могли взяти, понівечили як могли, замки повитягали з них і взяли з собою, щоб десь по дорозі викинути їх. Різних текстильних матеріалів, консервів, тютюну, вина тощо набрали зо два десятки підвід. Тріумфально упоравшись з усім, без жертв у людях і без ранених, ми з багатющими трофеями вернулися до Холодного Яру».[969] 
    Поблизу Лебединського монастиря загін отамана Ґонти наскочив на великий і добре озброєний відділ більшовиків, який, замість утікати, як це часто бувало, коли повстанці нападали на них зненацька, пішов у контрнаступ. «Тільки-що розгорівся бій, як ми помітили, що на нас наступає інший большевицький загін, — згадував Лютий-Лютенко. — Збагнувши дурне наше становище, ми мирно відступили в балку, і два загони большевиків завзято стріляли один на одного. Коли ж зорієнтувалися, припинили стрілянину і почали зближатися… то вияснилося, що їх небагато й залишилося. Тоді ми вдруге наскочили на них із балки і добили до решти. У цій сутичці не залишився живим ні один… Поплатилися й ми кількома вбитими й пораненими».[970]
    
    Рейд на Херсонщину
    
    Розвідка доповіла, що наближаються ешелони з рекрутами. В с. Кальниболото, що на Звенигородщині, повстанці зірвали динамітом залізницю, зупинили ешелони і перемогли у завзятому бою. Втрати більшовиків були значні, але й Ґонта недорахувався десяти козаків.
    Рекрутам запропонували прилучитися до повстанського загону або йти додому. Багато хто пристав до партизанів, але необізнаних із військовою справою отаман все ж відпустив.
    Загін вирушив на Вільшану — Христинівку, а згодом завернув на Ананьїв. Ніде не було ніякої влади: денікінці відступили, більшовики ще тільки наближались. Отамани Ґонта і Гризло разом з іншими ватажками вирушили у рейд на Херсонщину. По дорозі несподівано зіткнулися з кавалерією богунців і таращанців. Бій складався невдало. Врятувало болото. Ставши в каре, повстанці відбивали атаки зрадників.
    «Коні червоних грасували в болоті, застрягали по коліна, місили болото на місці…» Бій був довгий. Партизанів визволила з-під шабель червоних богунців і таращанців кіннота Андрія Гулого-Гуленка. Заскочені несподіваною атакою гулівців, червоні розгубилися. Це підбадьорило повстанців Лютого, і вони розвернулися з каре в бойову лінію. Червоні кавалеристи кинулись утікати, бо знали, що з кіннотою Гулого-Гуленка краще не змагатися.[971]
    Звенигородці їхали селами Херсонщини в напрямку Ананьїва не ховаючись. По дорозі зустрілися з частинами української армії під командою Михайла Омеляновича-Павленка. Радості не було меж!
    Повстанці хотіли пристати до української армії, але в цьому, як виявилося, не було потреби. Тоді Ґонта запропонував разом звільнити Єлисаветград. Особливо агітував за цю ідею отаман Чорт (Мелешко). Лютий-Лютенко характеризував його як «дуже розумну людину, відданого українського патріота».[972] Але Омелянович-Павленко, посилаючись на план, якого він мусить суворо дотримуватися, не погодився.
    Відмова командарма негативно вплинула на отаманів. Дехто вголос висловлював невдоволення і нарікав…
    Так вони і розминулися: рейдуючі частини Армії УНР пішли своєю дорогою, а козаки Лютого і Чорта подалися до німецьких колоній. Колоністи радо прийняли повстанців, щедро даючи продовольство і фураж.
    Після сутички з махновцями, які несподівано наскочили на звенигородських повстанців, Ґонта вирішив послухати поради німців залишити «володіння батька». І своєчасно: махновці вже більшим відділом кинулися наздоганяти, але пізно.
    Північніше Умані Лютий прийняв бій із частинами 45-ї совєтської дивізії. Далі шлях проліг через Вільшану, Звенигородку, Корсунь… По дорозі повстанці розбивали дрібніші й більші більшовицькі загони, але й червоні завдавали їм «чимало болючих несподіванок». Та на місце забитих повстанців ставали інші, зокрема і полонені червоноармійці-українці, тож загін не меншав. Через Черкаси та Смілу повернулися до Холодного Яру, «щоб хоч трохи відпочити від неймовірної перевтоми».[973]
    
    Поразка в битві з будьонівцями
    
    У жовтні 1920 року надійшла звістка, що насувається армія Будьонного. Більшість отаманів хотіли зійти з дороги, пропустити їх — нехай б’ються з Врангелем! А партизанам досить і обозів Кінної армії.
    Ґонта обстоював іншу думку. Він стверджував, що будьонівці виснажені в тяжких боях з українсько-польським військом та довгим переходом із заходу України на південь. І якщо несподівано на них наскочити з кількох боків, можна сподіватися на успіх.
    Лютий не мав рації: досвідчені партизани ніколи не приймають фронтових боїв з армійськими частинами. У них інша логіка: нападати в найслабшому місці ворога, тоді, коли він не сподівається небезпеки, — вночі, в погану погоду…
    Семен Гризло резонно побоювався армади вишколених — нехай і потомлених — бандитів Будьонного, тож відмовляв товариша від небезпечної затії: все ж грізна сила стояла перед ними.
    Сподіваючись-таки на підтримку побратимів, отаман Ґонта — на свій страх і ризик — загоном у 800 козаків атакував червоних. «Наскок був успішний. Лава будьонівців захиталась… Наш удар зчинив серед будьонівців замішання, хаотичний безлад». Та вороги зорієнтувались, впорядкували свої лави, кинулися в атаку. Загін Ґонти потрапив в оточення… Допомога від Гризла не прийшла, — Лютий-Лютенко відчув себе зрадженим.[974]
    Бій був упертий. І хоч повстанці Ґонти билися мужньо, їх таки побили.
    Ось як отаман описував останні хвилини поєдинку: «Бій тривав годин три, і прийшов кінець… Я приготувався вмирати. Підповз на якусь крислату й безверху деревину і сів на присторчі, підклавши під себе дві японські бомби. Вирішив умирати, але чекав, щоб довкола мене скупчилося якомога більше будьонівців… Хотілося, щоб моє життя їм дорого обійшлося. І… чудо! Будьонівці на різних віддалях обабіч мене проїхали й поминули, не помітивши… Мені аж соромно стало… Сповзнувши з деревини на землю, перехрестився і подякував Богові за предивне спасіння… Йдучи між трупами, натрапив я на вбитого сотника Петріва зі Шполи. Розривна куля розшматувала його груди так, що серце було видно як на тарілці. Я став на коліна, поцілував його в чоло, перехрестив і пішов далі. По дорозі збирав своїх козаків-недобитків, але, на жаль преболючий, не багато їх живих і здорових назбиралося. Розшукав я і Гризла, полаявся з ним на смерть».[975]
    Не мав рації Лютий-Лютенко, адже Гризло та Яблучко дотримувалися святих партизанських заповідей — уникати фронтального бою з численнішим ворогом…
    Після цієї дошкульної поразки Ґонті вдалося знову зібрати загін — у півтисячі козаків.
    У жовтні 1920 року, коли Кость Степовий-Блакитний склав із себе обов’язки Головного отамана Холодного Яру, постало питання щодо нового керівника.
    На військовій нараді в Матвіївці, стверджував підхорунжий Чорноліського полку Михайло Дорошенко в книзі спогадів «Стежками Холодноярськими», Головним отаманом Холодного Яру було обрано Івана Ґонту.[976]
    Іван Лютий зазначав, що всі повстанці «були настроєні войовниче протів ворогів. Цілком захищали українські інтереси і старались провадить їх в життя: мова уживалась рідна каждим. Мета всіх їдна — здобути державу рідну… Партізани з населенням їшли рука об руку, скажу так: щоб населення не підтримувало повстанців, то таких не існувало би. Всі прихильно ставились до повстанців, помагали, в скрутний мент ховали і допомагали військам, а також хлібом (і) зброєю, як такова у них була». Що ж стосується «населення польського і кацапського», то до них ставлення було таким же, «як до своїх», головне, щоб вони не підтримували більшовицьку владу.[977]
    «Організація «Холодного Яру» у населення користується повною допомогою. В зазначеному районі (все) організовано так, що наколи б був фронт, то в ньому вибухнуло б загальне повстання».[978]
    Холодноярські отамани до кінця залишилися вірними екс-керівництву екс-Директорії, точніше, міфу про національний провід. Лютий-Лютенко стверджував, що станом на другу половину квітня 1922 р. весь район Холодноярської організації стоїть на засадах УНР.[979]
    Хоча офіційно УНР була безвладною на українській території від 21 листопада 1920 року — дня переходу Збруча, — влада її в Україні ще існувала. Останніми представниками влади Української Народної Республіки були отамани. Про них і про повсталу Україну влучно висловився М. Мироненко: «Повстала Україна носія влади вільної, самодержавної нації зве отаманом, часто додаючи до цього слова «батько», «батьки-отамани», цим додатком уяскравлюючи єство отаманської влади: повнота влади отамана батьківська, обмежена батьківською розсудливістю і любов’ю».[980]
    І хай влада УНР існувала переважно в нічний час і в глухих закутинах української землі — лісах, болотах, на дніпровських островах, віддалених хуторах і по селах — вона, нічна влада Директорії, була реальною, караючою і змушувала окупантів зважати на неї до кінця 1920-х років.
    
    Трагедія українських повстанців
    
    На початку 1920-х років совєтська влада завдала підступного удару — і не каральними експедиціями, а новою економічною політикою — так званим непом.
    Переконавшись, що українське село перемогти репресіями неможливо, червоні окупанти підійшли до проблеми з протилежного боку: вирішили дати селянину деякий час пожити — і «продразвйорстка», тобто необмежений грабунок, була замінена «продподатком». Селянину дозволили торгувати. І український господар, який знудьгувався за мирною працею, надав перевагу не боротьбі за незалежність, а можливості сито жити в рабстві.
    Селяни швидко розживалися, багатіли. Паралельно зі зростанням добробуту почало змінюватися їхнє ставлення до повстанців, які «заважали» господарювати, наражали їх на небезпеку. Розмовляючи з лісовиками, дядьки вже не виявляли тієї щирості, що раніше, відвертали голови убік, дивилися в землю, а сміливіші з-поміж них відверто казали:
    — Покиньте, хлопці, своє діло, з нього нічого не вийде… Ідіть додому — оріть, сійте, збирайте і будете жити як люди. А жити вже можна, хто не лінується. Послухайте нашої ради. Ми зла вам не хочемо…
    «Терпко і прикро було слухати такі й подібні поради селян, за волю і долю яких ми, повстанці, жертвували себе самих — билися, вмирали, каліками ставали на все життя, — признавався Іван Лютий-Лютенко. — Та ж ми впродовж років терпеливо переживали неймовірні небезпеки та природні невигоди — бурі, дощі, осінні сльоти, сніговії й морози зимою без ніякого захисту на лоні природи. І за це нам селяни відплачували тепер згірдливою неприхильністю… Але бійці трималися, не зневірювалися і далі переслідували та розбивали більшовицькі каральні загони і пролетарські банди містечкової голоти, яких ставало більше й більше, бо життя по містах настільки гіршало, наскільки кращало по селах… Ситуація для нас різко гіршала. Колись селянство сприяло повстанцям у всьому, співдіяло з ними, постачало харчами, людьми, зброєю, амуніцією… Було тепле й щире ставлення селян до повстанців як до своїх захисників і раптом, спіймавшись на Ленінів непівський леп, — похолодніло, ставало непривітним, а то й ворожим.
    Фізично виснажені неспокійним, небезпечним, завжди напруженим життям у невигідних умовах примітивного кочування, беззахисні від холоду, дощів, снігів і морозу, повстанці щодалі все з більшим трудом роздобували харчі і одежу, а села, понищені, спалені, розграбовані бандами, обдерті «продразвьорстками» большевиків, стероризовані, залякані, що ще недавно були такі принишклі, безгомонні, тихі, як після похорону, тепер клекотали рухливим життям, гомоніли бадьоро, зализуючи свої рани, завдані війною, революцією, повстаннями та партизанщиною. Інколи вечорами вже й пісні лунали, а в дні святкові й музики грали до танців. Ми, повстанці, втрачали єдиного союзника, що мали, — село…
    До того ще й чутки день-у-день до нас прилітали про ліквідацію большевиками українських повстанських загонів у різних кінцях України. Ми не мали можливості перевіряти, чи ці вістки були правдиві, чи придумані большевиками, але вони впливали дуже погано на настрій бійців… Безнадійність, зневіра підмінювали козацьку завзятість сумнівами, безстрашні бійці ставали боягузами… Змучені, голодні, брудні, облатані, переночуємо, бувало, покрадьки в стодолах селян, а вставши ранком, просимо, щоб дали поснідати, бо голод — не свій брат. Тут і починалося! Господині, ставлячи на стіл те, що мали, починали нарікати:
    — Доки ж воно буде так тягтися? Це ж не тиждень і не місяць, а роками вже тягнеться! Коли ж цьому всьому кінець буде?!
    А господарі дорікали нам:
    — Ось самі подумайте: хтось донесе владі, що ви ночували в стодолі та ще й снідали в хаті. Прийдуть, заарештують, і зашморг на моїй шиї готовий!.. Ви нам не захисники, а кара Божа на наші голови!
    Дядькам вторували баби гостроязикої вдачі, що словами болючої образи і плачем ранили наші серця.
    Все оберталося догори ногами й проти нас.
    Раніш селяни, йдучи чи їдучи на базар, мали при собі зброю, і як зустрічалися по дорозі з большевиками, то не втікали, а стріляли, нападали на них. Тепер зовсім не ті стали — примирилися, загосподарювались, стали багатіти, і їхня ненависть повернулась на нас.
    Та все ж таки хоч бойовий запал бійців притуплювався, ущухав, але в загальному партизанські загони були ще пружинисті й активні. Не раз, об’єднавшись, нападали більшою силою на якусь міцну большевицьку базу і розбивали її, хоч селяни вже нічим не підтримували нас, навпаки, лаяли:
    — Ну й чого ви волочитесь, га? На якого чорта лихого ви людей тривожите і собак дражните?! Ішли б додому, працювали і жили як люди… Досить уже! Майте совість… Ви ж, здається, господарські сини, а не міська босота. Доки ж можна?.. Люди!..
    Ми змінили тактику. Старалися обминать села, щоб не стягати на селян большевицької помсти».[981]
    
    «Амністія»
    
    Якось дійшла чутка, що з’явився «маніфест Троцького та Якіра про амністію». Кати українського народу «прощали всі провини» повстанцям — якщо ті здадуть зброю, вийдуть із лісів і виявлять свою лояльність до совєтської влади.[982]
    — Що будемо робити? — розгублено запитували деякі лісовики.
    — Я большевицькій амністії не вірю і ніколи не повірю. За кордон також не спішуся… Я ще буду воювати! — відповідав отаман Ґонта.
    Такої думки були й інші командири — Гризло, Карась, Залізняк, Заболотний, Загородній.[983]
    Незабаром до лісового табору Ґонти прибула делегація на чолі з самим Дибенком. «Делегація ще раз запропонувала перемир’я і показала наказ, підписаний трійкою: тов. Л. Троцьким, Балицьким та Якіром. Цим наказом проголошувалась амністія всім повстанцям, які негайно складуть зброю… Війна скінчена, підкреслювала делегація, ми всі маємо включитися у відбудову зруйнованої війною країни. Кожному з нас вільно вибирати собі працю — хто де хоче: хто до червоного війська, хто додому, а хто на виробництво… Оголошуємо вам протягом цілого місяця, аж до першого січня 1922 року, перемир’я. Просимо вас точно його дотримуватись. Так само бажано, щоб і ви вибрали свою делегацію і прислали до штабу дивізії для уточнення переговорів, — продовжував Дибенко, — а ми можемо лишитися у вас, в таборі, закладниками…
    Червону делегацію затримали. Вістка про неї блискавично дісталася до загонів Ґонти і Гризла, і багато місцевих повстанців, пройняті духом амністії, почали мріяти про мирну працю у своїй господарці. Деякі козаки, спокусившись приманкою ласкавих слів в оголошеній амністії, збирались залишити загін…»[984]
    Скликали нараду. Отамани Пилип Хмара та Ларіон Загородній рішуче виступили проти «амністії». Вони закликали не довіряти підступному ворогові, але частина старшин і козаків, стомлені багаторічною боротьбою, вимагали переговорів. Тож обрали чотирьох делегатів на чолі з ревним прихильником «амністії» сотником Василем Бойком. Залишили двох червоних як заручників — поки не повернуться свої зі штабу дивізії Яхонтова зі Звенигородки.
    Повстанську делегацію супроводив один із більшовиків. У штабі червоної дивізії хлопців прийняли гостинно, добре частували і протягом тижня умовляли піддатись і не блукати лісами, а йти цілком певно, спокійно до свого рідного дому. Московські брехуни запевняли, що совєтська влада нікому зла не заподіє.
    Наша делегація подякувала за гостинність і запевнила червоне начальство, що відозва про «амністію» буде поширена серед повстанців і хто схоче, той піде зараз, а остаточну відповідь обіцяли дати за два тижні. Пояснили, що цю справу треба узгодити і з іншими повстанськими загонами.
    Коли козаки повернулися, отаман Ґонта знову скликав нараду. Голова делегації доповів про переговори і прочитав наказ про «амністію». Розгорілася дискусія. Більшість була схильна піддатися більшовикам. Іван Ґонта впав у відчай. Нарікав на безнадійний і небезпечний стан, на поразку. Йому було шкода добрих козаків, які «сміливо дивилися в очі смерті, вірили в свою перемогу, вірили, що здобудуть волю Україні. Але зрада союзників, незчисленна сила ворога, і відважні побратими заломилися».[985]
    Довірливих чекало гірке розчарування: усіх «амністованих» привезли до Харкова, у в’язницю на Холодну гору, і невдовзі розстріляли. «Смертний присуд їм підписали ті самі, що й «амністію» підписували… Так шанують большевики свої власні закони і так дотримують свого слова честі».[986]
    
    Останні дні боротьби
    
    «Нас залишалося менше і менше, — змальовував найтрагічніші дні свого життя отаман Ґонта. — Новобранців уже не було, та ми вже їх і не потребували. Нас большевики били з усіх боків і гонили з місця на місце. Каральні загони большевики збільшили кількістю бійців удвічі, протиставитися їм ми не мали сили і мусіли втікати. В страху не раз, утікаючи від большевиків, що наступали нам на п’яти, пускалися ми на сміливі й ризиковані трюки. Втікаючи інколи від одного загону большевиків, потрапляли в пащу другого, що повз нам назустріч, і якщо не було можливості звернути з дороги набік або було вже запізно це робити, то ми, почіплявши собі більшовицькі зірки й відзнаки, їхали просто на загін. Зустрівшись: «Какой часті?» — чуємо запит. «Развє нє відіш?.. По борьбє с бандітізмом!» — відповідає котрийсь із нас чітко й зухвало.
    Так нам щастило не раз і не два викручуватися з обіймів очевидної смерті, але це «геройство» рятувало нас ненадовго. Небезпека згущувалася і з кожним днем ставала очевиднішою. До того ж селяни почали нас цькувати большовиками, і ми змушені були обминати села. Це нас морально роззброювало цілковито, добивало… Коло замикалося. Боротьбі нашій наступав край… Перспектива групового самозбереження зникла безслідно. Треба було індивідуально самозахищатися; кожний думав про себе, як вислизнути з большевицького аркана неминучої мученицької смерті. Думав і я. Думав не про себе… Думав про родину: батьків, жінку, дітей… Яка доля їх чекає? Що з ними буде?.. Того факту, що я такий довгий час був у повстанцях, партизанив, бився з большевиками, ніхто не міг заперечити, ні затаїти. Большевики вже й моє правдиве прізвище знали. Тож доля моєї родини не переставала мене турбувати ні на мить… Ще коли я потайки навідував родину, то завжди благав батьків і жінку, щоб відмовилися від мене; щоб пішли до сільської управи і міліції та заявили, що я не тримаюся дому, невідомо де перебуваю, не піклуюся дітьми, жінкою, ні старими батьками. Просив і радив батькам і жінці, щоб звинувачували мене перед владою якнайтяжче, бо від моєї негативної характеристики буде залежати в немалій мірі їхня доля. Мої прохання й пораду родичі, особливо мама й жінка, рішучо відкидали».[987]
    Настала зима. Отаман Ґонта постановив розпустити загін. Прощання було гірким: побратими розуміли, що побачитися вони зможуть хіба на очній ставці в ЧК…
    «Була сувора зима… — завершував оповідь про останні дні на Батьківщині Іван Лютий-Лютенко. — Троє нас, що вирішили бути разом до кінця, купили пару коней і сани, роздобули кілька мішків солі і так, «торгуючи сіллю», добралися аж до Новограда-Волинська, де я мав знайомого Черепенка… В Черепенків застав я червоного отамана Котовського, що, як розповів мені Черепенко, залицявся до його сестри…
    Повернувшись до своїх, я сказав, що в Черепенків гостює-випиває «груба червона риба» — Котовський. «Треба вбити! Підстежимо і застрелимо як собаку!» — вигукнули. Але, подумавши і порадившись, прийшли ми до висновку, що за смерть Котовського червоні помстяться: розстріляють всеньку родину Черепенків, а то, може, й усіх сусідів… Користуючись щирою порадою священика, пішов я до чоловіка — «кордонного фахівця», і ми цієї ж таки ночі переплигнули кордон до Польщі».[988]
    Так завершився страдницький шлях отамана Ґонти на Батьківщині.
    
    Еміграція
    
    З України, окупованої росіянами, отаман Ґонта перейшов в Україну, окуповану поляками… І став знову Іваном Лютим. Почалася нелегка, понад півстолітня, дорога на чужині…
    Він одразу зголосився до коменданта Корця та до полковника контррозвідки у Рівному… Потім був Львів, в’язниця в Перемишлі, колючі дроти табору для інтернованих вояків Армії УНР у Каліші. І знову тюрма, куди потрапив за підозрою у тому, що він більшовицький агент. Лютий-Лютенко швидко відчув на собі справжнє ставлення поляків до українців. Все ж із в’язниці його витягли жінки високих польських урядовців, яким він 1919 року допоміг виїхати з України до Польщі.
    Отаман переїхав на Полісся, в с. Іванцевичі, де заснував Український еміграційний комітет, який розгорнув бурхливу культурницьку діяльність: завдяки Лютому-Лютенку почали діяти український хор, самодіяльний театр, українська школа… Це викликало занепокоєння місцевих польських властей.
    Довідавшись, що дружина Валентина таки отримала розлучення, Іван Макарович одружився вдруге — на Ользі Лавренчик, яка незабаром подарувала йому сина Юрія (від першого шлюбу отаман мав Олександра та Марію, яка народилася вже після того, як він емігрував).
    Іван Лютий зайнявся комерцією: торгував лісом, ялинками тощо. Не забував частину прибутку віддавати на українські потреби.
    А українське культурне життя в Іванцевичах било джерелами. Відтак ставлення польської влади до Лютого-Лютенка помітно гіршало. Скориставшись ухваленням нової поправки до закону, якою українським та білоруським втікачам із СССР заборонялося жити в прикордонній смузі, поліція наказала Лютому-Лютенку забиратися з Полісся. «Тут вам не Україна!» — з ненавистю випалив воєвода Костек-Бернадський. Хочеш не хочеш, а треба було збиратися. І Лютий переїхав у корінну Польщу, в м. Мости, де влаштувався на фанерну фабрику.
    Хоч рішення поляків про його висилку завдало чимало незручностей і збитків, але врешті-решт врятувало його: коли росіяни спільно з німцями гарячково ділили Польщу, чекісти знищили в прикордонних областях всіх «петлюрівців», які не встигли виїхати. Потрапили в смертельні лабети й отамани Ананій Волинець та Яків Водяний.
    А в Мости прийшли німці. «Зарозумілість, зухвалість поляків принишкли, але ненависть до українців не згасала».[989]
    Лютий-Лютенко продовжив комерційну діяльність, тепер вже у Володаві-Підляській, де очолив Союз українських кооперативів.
    У Кракові, куди їздив у справах, колишній отаман зустрівся з колишнім командармом Михайлом Омеляновичем-Павленком. Що згадували? Очевидно, «ту» зустріч у херсонських степах…
    У Польщі тоді мешкало чимало українських діячів: релігійних, військових, політичних. З багатьма Лютий-Лютенко зустрічався — з генерал-хорунжим Володимиром Сальським, професором Володимиром Кубійовичем, полковником Петром Дяченком, Осипом Бойдуником, Романом Сушком, єпископом Мстиславом (Скрипником) та іншими. І чи не всім Лютий допомагав матеріально. Коли приїздив до Варшави, обов’язково відвідував президента еміграційного уряду УНР Андрія Лівицького, давав йому гроші та харчі… Згодом Іван Лютий-Лютенко переїхав до м. Холма, де став директором Кооперативного союзу. Як і на попередніх посадах, Іван Макарович виявив себе не лише талановитим підприємцем, а й щедрим і постійним меценатом української справи. Допомагав він і військовополоненим Красної армії, зрозуміло, землякам… Багатьох з них за його протекцією німці звільнили з концтаборів. Повернувшись в Україну, вони й принесли вістку батькам, дітям та першій дружині Валентині про їхнього сина, батька і чоловіка. Це спонукало Олександра, сина Івана Макаровича від першого шлюбу, через всю окуповану Україну приїхати до Холма, щоб знайти батька. З ним він і залишився.
    4 червня 1942 року Лютого-Лютенка арештувало Гестапо. Півроку просидів він у в’язниці м. Любліна. І знову уник смерті: українська громада Холма офіційно звернулася до німецької влади з проханням звільнити його, бо «Лютий ніколи не був ворогом німців, а навпаки — він постачав торф для німецької армії». Підписав цей лист і архієрей Іларіон (Іван Огієнко).[990]
    Вийшовши з люблінської в’язниці, Лютий-Лютенко знову творить добрі діла: використовуючи зв’язки, бере на поруки 42 молодих українських націоналісти, яких арештували за розклеювання антинімецьких летючок. Їх збиралися стратити… Всі «арештанти» — хлопці і дівчата — прямо з в’язниці прийшли в союз. «…Заливаючись сльозами, дякували мені за те, що я їх вирвав із лабетів неминучої смерті», — згадував Лютий-Лютенко.[991]
    Коли фронт наблизився до м. Холма, почалася спішна евакуація. Раптом виявилося, що потяг, у якому зібралося понад 700 українців, не має локомотива. Завдяки щедрим дарам Лютого-Лютенка польським залізничникам паротяг знайшовся. І сімсот українців врятувалися, серед них і 12 православних єпископів, майбутній патріарх УАПЦ Мстислав, а також 120 православних і 30 греко-католицьких священиків. Був у тому поїзді й видатний український письменник Аркадій Любченко зі своїм сином…
    Залізницею дісталися до Словаччини. Звідси втікачі розсіялися по всьому світу. Шлях Лютого-Лютенка і його родини проліг через Криницю, Бад-Кісінген і Берлін до Мюнхена. Тут і зупинилися.
    1947 року Лютого-Лютенка обрали головою Парафіяльної ради УАПЦ Святої Покрови. В травні того ж року він фінансував проведення Собору УАПЦ, який відбувся у Мюнхені. Опікувався колишній отаман і студентами Богословської академії УАПЦ.
    14 березня 1948 року з нагоди п’ятнадцятої річниці Голодомору Іван Лютий-Лютенко ініціював і організував разом із СУМом панахиду і величезну українську маніфестацію вулицями Мюнхена. «У найбільшій у Мюнхені протестантській кірсі почалася дуже врочиста і винятково багатолюдна панахида, — згадував Іван Лютий-Лютенко. — Два єпископи — Михаїл і Ігор — і двадцять священиків, понад 300 хористів із різних хорів — під магічною рукою славного диригента Нестора Городовенка. Півтори сотні вінків, хоругви й прапори. Кірха не вміщає людей, що в молитовному екстазі зі свічками в руках слухали жалібно-благальне священнослужіння у супроводі чарівного співу потужного хору. Перед кірхою і на вулиці — маса народу з прапорами, транспарантами, плакатами з написами протикомуністичних закликів чекає закінчення панахиди, щоб вийти на вулиці Мюнхена і задемонструвати перед чужинцями протест українців проти комуно-московських народовбивців. Промови, оркестр і співи влили в маніфестацію — своїх і чужих — понад сім тисяч народу! Це було, з погляду чисельності, здається, перше українське чудо на еміграції».[992]
    Щоправда, була і ложка дьогтю: коли маніфестанти проходили повз жидівський табір, на них посипались каміння, пляшки та інші тверді предмети. Американська військова міліція швидко вгамувала «хуліганів».
    Ця акція привернула увагу західної преси до геноциду, який здійснював комуністичний режим в окупованій Україні.
    1951 року Лютий-Лютенко з родиною виїхав до Марокко. Оселилися в Рабаті. І серед марокканців вдалася комерція, прибуток від якої йшов і на потреби української громади.
    Того року вперше в Марокко та, напевно, й в усій Африці було влаштовано свято Симона Петлюри. Одним з організаторів його виступив Лютий-Лютенко. В Рабаті розвісили афіші українською і французькою мовами про панахиду та академію, на яку запросили американців, французів та представників інших націй. Росіяни, намагаючись зірвати заходи, замкнули церкву. Хоч і не провели панахиду, все ж урочисте засідання відбулося.
    Ця та інші російські провокації допомогли маленькій українській громаді більш яскраво заманіфестувати свою окремішність від них і «виробити добру опінію для українців серед чужинців у Марокко».[993]
    Прощаючись з Африкою, Іван Лютий-Лютенко зробив цікаві — і прикрі для нас — висновки: «За шість років мого перебування у Марокко (1951–1956 рр.) я пильно спостерігав усе і до всього приглядався, бо підневільне Марокко нагадувало мені невільну Україну, хоч окупанти були абсолютно нічим не подібні один до одного: в Марокко гуманні, людяні, а в Україні — безоглядно жорстокі, звиродніло-дикі, безбожні… Я часто порівнював патріотизм марокканців із патріотизмом українців, національну свідомість їх і нашу… Мушу визнати першість за марокканцями.
    Патріотизм і національна свідомість марокканців одвертіші й очевидніші. Їх видно кожному, хто побув у Марокко навіть день-два. У нас, натомість, про національну свідомість треба розпитувати у людей, бо голим оком її не вловиш. Та й патріотизм наш законспірований, затаєний десь глибоко всередині. Назовні він пробивається не часто, не завжди вчасно й неналежно обдумано; частіше спалахує для того, щоб блиснути і погаснути, не спаливши своїм спалахом зла і не принісши добра Україні».[994]
    Гіркі слова людини, яка має право так казати…
    1956 року родина Лютих виїхала на постійне проживання до США. Оселилися у Нью-Йорку. Іван Макарович заснував фірму «Вікінг» і знову зайнявся комерцією. Брав активну участь у церковних і громадсько-політичних організаціях, багато жертвував на українські та американські громадські інституції, а також на УАПЦ.
    Наприкінці життя, 1986 року, написав книгу «Вогонь з Холодного Яру».
    Помер Іван Лютий-Лютенко в США 19 березня 1989 року, на 92-му році подвижницького життя. Похований Іван Макарович на Українському православному цвинтарі у Бавнд-Бруці.
    В епілозі до книги свого життя Іван Лютий-Лютенко писав: «Як старий Холодноярський повстанський отаман (я) ніколи не змінював і не зміню своїх позицій… Не втрачаю віри в пророцтво Тараса Шевченка, що «повіє огонь новий з Холодного Яру», бо в ньому не гасне іскра ще з часів нашої саможертовної боротьби за волю українського народу, за Українську Народну Республіку й за вільну в ній Українську Автокефальну Православну Церкву, яка відроджувалася 65 років тому під охороною лицарів Зимового походу й героїв-партизанів із Холодного Яру».[995]
    
   
  
  
   
    Невигадані історії
   
   
    
     1. Козацька радість
    
    
    Близько 10-ї години вечора 3 вересня 1919 року потяг «Правобережник» прибув на вузлову станцію Христинівку. Мета була — набрати води та палива, взнати останні новини й отримати розпорядження. «Панцерник» цей козаки називали «солом’яним», адже ніякої броні він не мав. Та й команда була вдягнута по-цивільному. Тільки дві гармати на платформах справляли враження.
    У начальника станції командир «бронепотяга» довідався, що Христинівка оточена більшовиками, залізниця зруйнована, а всі містки попалені. А на станції — кілька ешелонів із пораненими та хворими козаками Армії УНР і майном. На військовій нараді постановили негайно ремонтувати рейки і пробиватись у напрямку Козятина. Сподівалися, що от-от підійде Юрко Тютюнник і порятує ситуацію.
    «Правобережникові» випало прикривати відхід санітарних ешелонів. Невеселий повернувся командир «солом’яного бронепотяга». Зібрав старшин і наказав готуватися до бою. Всі одразу взялися за роботу: носили до паротяга воду та шпали, рубали дрова. Балачок не було, чулися тільки тихі команди. Козаки прислухалися до гарматних вибухів і мовчки дивились один на одного…
    Командир «Правобережника» смерті не боявся. Насамперед тому, що не міг уявити себе мертвим. «Так, убити мене можуть, — думав він, — але… але це неможливо. Когось іншого — то інша справа, але тілько не мене». Чому?! Звідки така певність? На це питання відповіді він не знаходив.
    Станція непомітно спорожніла — ешелони вже відійшли. Залишився лише «Правобережник». Але на самоті лишались недовго: «солом’яний лицар» невдовзі теж залишив станцію. Та більше трьох верст він не здолав, бо наткнувся в полі на ешелони з пораненими — далі лінія була ушкоджена. Попереду них уже кипіла робота: старшини гадали за ніч відремонтувати колію. Але до ранку встигли налагодити лише половину зруйнованої ділянки. А з першим променем сонця прилетів і перший більшовицький снаряд.
    — Почалося, — хтось мовив стиха.
    Козаки як по команді поздіймали шапки й почали хреститися.
    Ось знову вибух. За ним третій, четвертий…
    Більшовики сипали переважно шрапнеллю. Постріл, свист, вибух. Постріл, свист і знову вибух. Уже й ліворуч загуркотіли гармати. «Правобережник» не відповідав, бо не бачив ворога.
    Козаки зіскочили з відкритих платформ на землю. Дехто ліг, замотавши голову шинелею — щоб не так чути було вибухи. Хтось сидів, втупившись в одну точку. А хтось почав співати…
    Командир потяга лежав у траві — подалі від інших. Тривожний настрій козацтва передався і йому. Стало легше лише тоді, коли побачили лави ворога, — тепер була можливість належно відповісти йому. Кулеметники лягли біля кулеметів, гарматна обслуга прилипла до гармат. Інші стискали рушниці.
    Люди забули про небезпеку, перестали звертати увагу на розриви снарядів. З’явилася можливість дати ворогові прочухана — і всі із захопленням розглядали москалів, які сунули прямо на їхні приціли.
    І бій розпочався… Скільки він продовжувався, ніхто й не пригадає…
    Спочатку козаки «Правобережника» навіть не помітили, що ешелони з пораненими почали рух — колія нарешті була полагоджена.
    Слідом не поспішаючи рушив і «Правобережник». Минуло не так багато часу, а ворожі стрільна вже не досягали його.
    Так щасливо закінчився бій, який міг для багатьох стати останнім у житті.[996]
    
   
   
    
     2. Смертельна пригода життєлюба Павла Гарячого
    
    
    Оборонець нашої Батьківщини сотник Армії УНР Павло Гарячий (Горячий) не один раз заглядав в обличчя смерті. І не раз щасливо розминався з нею. Про один із найдраматичніших моментів його життя я і хочу розповісти. Але спершу — трохи біографічних даних. 
    Народився Павло 3 січня 1893 року в с. Буда-Горобіївська Канівського повіту Київської губернії в родині Павла Лазаровича і Явдохи Пилипівни Гарячих (у дівоцтві Гончаренко). 1911 року закінчив чотирикласну Канівську міську школу, потім допомагав батькові по господарству. Як вибухнула Світова війна, Павла одразу мобілізували до російської армії. Служив у 1-й мортирній запасній батареї. 1 жовтня 1916 року закінчив 3-тю Київську школу прапорщиків. Лише наприкінці 1917-го канівського козака було вислано на фронт захищати Росію — до Проскурівського кордонного полку.
    Павлові поталанило: кров за Росію він не проливав — армійські частини вже не воювали, а мітингували, російська армія розвалювалася на очах. Активно творилися українські частини. В одній із них Павло Гарячий служив уже від січня 1918 р. — був сотником 1-ї сотні 1-го Гайдамацького кінного партизанського куреня імені отамана Яна Кармелюка, сформованого Юрком Ківерчуком і поручником Миколаєнком у Кам’янці-Подільському та його околицях.
    А зараз — про отой найдраматичніший момент у житті канівського козака.
    Це було восени 1919 року. Наша страдницька армія під натиском численних ворогів, знесилена тифом, відступала на захід. Павло Гарячий перебував тоді в складі 8-ї Запорозької дивізії, яка відступала від станції Кодима в напрямку Могилів — Нова Ушиця — Дунаївці.
    17 листопада запорожці здійснили великий перехід за дуже несприятливих обставин — морозу і пронизливого зустрічного вітру зі снігом.
    Заквартирували в с. Куча, що за 10 верст від Нової Ушиці. Того ж таки дня наспів наказ від командира 8-ї дивізії, щоб піші частини відійшли в запілля на 25 верст, а кінноті наказано залишитися і затримувати ворога, щоб дати можливість відпочити виснаженій піхоті. Кінна сотня Павла Гарячого мала зайняти позицію в селі Кучі, що на правому березі річки Калюс, і тут зустріти ворога. За 6 верст праворуч сусідував Гордієнківський кінний полк, ліворуч — кінний відділ 3-го Гайдамацького полку…
    Згідно з наказом піші частини вранці 18 листопада вирушили в напрямку Дунаївців. Перейнявши від піхоти позицію, сотник Гарячий пішов на край села провести рекогносцировку. З ним був бунчужний Басюк.
    Хоча Гарячий ставився недовірливо до «спокійного часу» і завжди був наготові, в той день, як на біду, вийшов на рекогносцировку без коня і без рушниці. Бунчужний же виїхав конем.
    Тільки вийшли на край села, як почули гучну стрілянину в місці розташування Богунівської сотні. Це дуже здивувало сотника, бо він не припускав і думки, що ворог міг пройти непоміченим.
    Гарячий послав у село бунчужного — з’ясувати ситуацію. Та той не встиг проїхати й двісті метрів, як потрапив під обстріл, що вівся з села. І повернувся.
    Тоді на хуторці старшина переодягнувся в драну свитину, обгризену шапку і, сховавши до кишені браунінг, пішов у село шукати свою сотню. «Той, хто йде на відверту боротьбу, — казав він, — про наслідки для власної особи не турбується».
    Бунчужний залишився на хуторі.
    На щастя, з Івашківець у Кучу йшли бити олію дві селянки і хлопець. Павло приєднався до них. Для маскування взяв у людей мішок із насінням і кинув його на плече.
    Шлях до олійниці стелився якраз через розташування сотні. Та її на місці не виявилося, тільки хижі переможці шниряли по хатах у пошуках здобичі.
    Павло йшов опустивши голову, з-під лоба зиркаючи то ліворуч, то праворуч.
    От і хата, де він ночував, а в ній — його рушниця і повна набійниця. Ось і стайня, в якій стояв його кінь. Он хата, в якій квартирував бунчужний Басюк. Нарешті й олійня.
    У сінях сотник подякував супутникам і вирушив назад тією ж вулицею. Коли ступив на подвір’я хати, де лишив зброю, несподівано зіткнувся з озброєним чоловіком, який ніс овес коневі.
    Розминулися, нічого один одному не сказавши…
    Коли чоловік вийшов із двору, Павло заглянув до стайні та побачив тільки місце, де стояв його кінь. Забіг до хати. Господар упізнав сотника і повідомив, що карабін і коня забрали козаки. З розмови Гарячий зрозумів, що хорунжий Григоріїв, переконавшись, що командира немає, вивів відділ із села.
    Раптом Павло через вікно побачив шестеро озброєних чоловіків, які поспішали до хати. Гарячий переклав браунінг із кишені в рукав і попрохав господаря — як розпитуватимуть червоні — сказати, що вони разом служили на Світовій війні і що він зайшов провідати товариша. Мовив це і не поспішаючи рушив до виходу в надії розминутися з небезпечними гостями.
    — Ну, я пішов, — на очах у червоних Павло попрощався з господарем.
    Але ті заштовхали його в хату.
    — Ти кто такой? — голосно запитав передній.
    – Івашківський хлопець.
    — А чєво тут ходіш?
    — Сім’я приніс до олійниці, а зараз йду додому.
    Ворог, як видно, не повірив байці, бо рішуче вихопив шаблю. І, заволавши «рукі ввєрх!», кинувся вперед. Та браунінг уже був у руці сотника. Наводячи зброю, він теж закричав:
    — Руки вверх!
    Це було повною несподіванкою для напасників: вони подалися до порога і аж присіли. Та після миттєвої розгубленості знову кинулися вперед.
    Тоді Павло загнав кулю прямо у груди найгарячішому противнику. Той із криком повалився під стіл. Далі сталося найнеприємніше — осічка. Сотник ще встиг викинути підступний набій, як десять міцних рук вчепилися в нього. В запалі боротьби він кілька разів виривався і завдавав більшовикам болючих ударів. Усе ж сили танули. Врешті його збили з ніг і притиснули так, що підлога не витримала й провалилася… Під вагою тіл Павло почав захлинатися кров’ю. Перед очима попливли сині круги.
    Не один раз доводилося йому заглядати у вічі смерті, але так близько, як тепер, ще не відчував її подиху… «Ось яка вона — смерть», — майнула думка.
    У цю ж мить він побачив рідне село та дорогих людей. Під враженням цих картин йому враз зробилося гарно і легко.
    Павло втрачав свідомість…
    Отямившись, не відразу збагнув, де він. Коли зрозумів, що це за люди біля нього, різко шарпнувся. Та його так вдарили, що він знову закляк на підлозі.
    Хтось кинув:
    — Да пирні єво шашкой…
    Спасіння прийшло у вигляді господині.
    Вона раптом заголосила:
    — Ой Боже ж мій, не коліть його в хаті, бо я боюся, а в мене ж дитинка маленька. — Вона справді тримала в руках немовля.
    — Виводь єво во двор, і там прікончім, — мовив один із більшовиків.
    Павла взяли під руки й повели з хати. Сині круги застеляли очі.
    Як тільки відчинилися двері й свіжий зимовий вітер ударив в обличчя, в очах проясніло і Павло відчув прилив сил.
    Переступивши поріг, він різко рвонувся вперед. Звільнивши ліву руку, з усієї сили заточив в обличчя того, що вчепився в правицю. Більшовик одразу відмовився стояти і покотився на землю.
    Павло клубком скотився з горбка до тину і хутко перевалився через нього. І вчасно — удар більшовицької шаблі прийняла огорожа.
    Червоні кинулися слідом, але Павло так дременув вулицею, що й сам здивувався, звідкіля в нього стільки сили взялося.
    Більшовики були настільки впевнені, що наздоженуть утікача, що відразу й не стріляли, а тільки бігли і кричали: «Дєржи, дєржи!..»
    Нарешті вибухнуло кілька пострілів. Та кулі пішли стороною.
    Тут Гарячий побачив, що йому навперейми біжать троє з рушницями. Звернувши праворуч, він на якусь хвилю заховався за хату — і так вигідно, що ні ті, ні ті не могли стріляти.
    Павлові пощастило відірватися від переслідувачів на двісті кроків.
    Коли він вже був у полі, знову почув постріли. На цей раз густі, не поодинокі. Оглянувшись, побачив, що за ним женеться вже чоловік сорок.
    Він до того стомився і захекався, що вже не міг бігти далі. Ще й одяг стискав груди.
    Скинувши на ходу сіряк, призупинився і розірвав на собі верхню та спідню сорочки… Але легше не стало.
    Ускладнювало ситуацію й те, що вітер безкомпромісно бив у лице і розпанахані груди.
    Тим часом погоня шаліла. Та кулі летіли повз утікача.
    Почувши стрілянину, бунчужний виїхав із хутірця в поле, щоб довідатися, в чому річ. Як тільки Павло побачив, що Басюк гарцює конем на вигоні, зупинився і, зібравши всі сили, гукнув:
    — Кіннота! Сюди! Вирубати всіх до ноги!
    Він кричав насамперед для ворогів, бо кінноти поруч не було.
    Оклик вплинув на більшовиків.
    Почулась команда зупинитися, впорядкуватись, щоб зустріти кінноту вогнем. Дехто поспішив до села, адже в чистому полі зустріч із кіннотою не віщувала нічого доброго.
    Маневр удався — і Гарячий вирівняв дихання. Використавши замішання ворога, він знову кинувся тікати.
    Зрозумівши, що їх обдурено, побігли й більшовики. Вони не втрачали надії підстрелити «петлюрівця». Але віддаль між ними і сотником збільшилась, а головне — бунчужний Басюк, збагнувши, що до чого, вже спішив на допомогу…
    Невдовзі під градом куль кінь виніс товаришів із біди…
    У лісі поїхали повільною ходою.
    Ось тут сотник відчув страшенну втому і пронизливий холод — скривавлені клапті сорочки вмерзлися в рану аж до кісток. Згодом йому пожовкло в очах… Що було далі, він вже не пам’ятав.
    Бунчужний знайшов десь підводу і привіз сотника до полку…
    До пам’яті Павло Гарячий прийшов тільки через два тижні в польському військовому шпиталі у Шепетівці.
    Після лікування в грудні 1919 року Павла Гарячого було інтерновано. Спершу він перебував у Луцьку, потім у таборах Щипйорна і Ланцута. Навесні 1920-го він став до лав 6-ї Січової стрілецької дивізії, що формувалася в Ланцуті. З нею сотник пройшов усю кампанію 1920 року. 21 листопада вдруге був інтернований поляками. В Щипйорні вступив до 5-го класу реальної школи і в квітні — травні 1924 року склав іспити за шість класів школи. У вересні 1924 р. в Каліші склав іспити за сьомий клас реальної школи. Серед оцінок переважали четвірки.
    У таборах перебував до 30 червня 1924 року. Напередодні звільнення, 14 червня, отримав посвідку (ч. 970) за підписами генералів Марка Безручка та Всеволода Змієнка: «Цим свідчиться, що сотник 6-ої Стрілецької Січової Дивізії Гарячий Павло Павлович за час перебування в Дивізії заховував себе бездоганно і дисциплінарно. Караний не був».
    Ще з табору в Каліші сотник Гарячий написав прохання до Української господарської академії в Подєбрадах зачислити його студентом. Прохання задовольнили. Навчався він на агрономічно-лісовому відділі. Здобув диплом інженера. По закінченні академії працював у Польщі, в Познані.
    Кілька слів про дружину — Любов Семенівну Горячу (в дівоцтві Лисенко). Народилася вона 17 жовтня (7 серпня?) 1892 р. у м. Яготині Полтавської губернії. Жила в Харкові. Одружилася з Павлом ще 1918 року. Разом із чоловіком перебувала у дієвих частинах Армії УНР. Працювала сестрою-жалібницею та завідувачкою амбулаторії полку. Після поразки української армії була інтернована в таборі Ланцут. Тут разом із чоловіком стала до лав 6-ї Січової дивізії. Пройшла з чоловіком весь бойовий шлях дивізії та повторне інтернування. 1927 року переїхала до Франції, де брала активну участь в українському громадському житті, здобувши «загальне признання і пошану».
    Сотник Гарячий з грудня 1941 року мешкав у волинському місті Кременець. На той час він вже пов’язав свою долю з ОУН. Працював учителем Білокриницької лісової школи, де нелегально проводив військові заняття з молоддю.
    У лютому 1943 року ОУН отримала повідомлення про підготовку масового розстрілу в’язнів кременецької тюрми. Щоб врятувати їх, загін ОУН(б) під командуванням «Крука» захопив в’язницю. У відповідь Гестапо того ж дня, 23 лютого, арештувало та розстріляло відомих і шанованих у місті громадян, серед них і Павла Гарячого.
    Дружина Павла померла 24 березня 1969 року в місті Монтерей під Парижем (очевидно, була ще раз одружена, бо в некролозі про неї сказано як про Любов Горячу-Бацуцу).
    А «добрий бунчужний, царство його душі, був убитий у кінній атаці під Могилевом-Подільським року 1920 червоними москалями».[997]
    
   
   
    
     3. У Жашківській земській лікарні
    
    
    Козак кінно-гарматного дивізіону полковника Алмазова Олекса Молодожоненко в Зимовий похід вирушив хворим на тиф. У нього була можливість уникнути тяжкого походу в небезпечне невідоме, роззброїтись і віддатись на ласку поляків у надії на лікування в стаціонарних умовах. Але то була б капітуляція… А хіба могло козацьке серце примиритися з нею?
    І 6 грудня 1919 року козак Молодожоненко вирушив разом з іншими відчайдухами в запілля денікінської армії. З усіх сил намагався він втриматись у сідлі. Але після одного відпочинку вже піднятися не зміг і товариші поклали його та ще двох козаків на воза і рушили в напрямку Жашкова…
    А в Жашкові пролунав суворий вердикт полковника Алмазова: залишити хворих у місцевій земській лікарні. Як не благав Олексій свого друга Петра не кидати його, той мусив виконати наказ. І два десятки тифозних лягли на холодну муровану долівку Жашківської земської лікарні…
    Очуняв Олекса вже в ліжку. Зі здивуванням побачив, що одягнений він у чисту білизну. Спантеличений, дивився на лагідне обличчя жінки, яка схилилась над ним. Та була явно задоволена, що хворий нарешті відкрив очі. За нею стояла ще одна жіночка у білому халаті.
    — Пора, пора вже, козаче! — бадьоро сказала вона. — Спить та й спить, треба ж і міру знати.
    Нарешті Молодожоненко збагнув, де він…
    Сили прибували з кожним днем. Він лежав на ліжку і згадував минуле, а «до будуччини не хотілось заглядати»…
    Якось сестра-жалібниця сказала:
    — Скоро Різдво, а ті продукти, які залишив ваш командир, кінчаються. Що робити?
    Лише тепер довідався Олексій, що командир потурбувався про своїх вояків, залишивши їм кілька мішків цурку і борошна. Медсестри вимінювали цукор у людей на інші продукти, розширюючи таким чином раціон хворих. Населення, до слова сказати, з повагою ставилось до хворих «петлюрівців» — бо ті «билися з Денікіним».
    У Жашкові тоді не було ніякої влади: білогвардійці й «петлюрівці» вже пройшли, перші на південь, другі — на схід. А більшовики тільки наближалися. Вони увійшли до містечка у перший день Різдва. В лікарні запанувала тривога.
    Ось і представник нової влади…
    До лікарні зайшов червоноармієць у кожусі. Струсивши сніг і залишивши рушницю в сінях, переступив поріг і весело запитав:
    — А хто тут лежить? Товариші чи добродії?
    Більшовик говорив українською.
    — Оцей, напевно, добродій, — показав він на Молодожоненка, — по очах бачу, ич, як ними виблискує!
    Мусив відвернутися Олекса до стіни.
    — Ну, так із ким тепер б’єтесь? — запитав солдат у іншого козака.
    — Зараз не б’юсь ні з ким, бо тут ось лежу, а раніше з Денікіним.
    — Так і Петлюра проти Денікіна?! — здивувався червоний. — А нам казали, що ви разом із Денікіним йдете проти народу.
    — Ніколи ми не йшли проти народу, — обізвався й Олекса.
    Зав’язалася жвава і приязна розмова… Коли це до палати увійшов ще один. Був він у чорній шкірянці. Почав із крику та московської лайки.
    Усі притихли, разом із ними і червоноармієць-українець…
    Нарешті кацап вигавкався… На прощання він добряче струсонув дверима — щоб знали, хто в Жашкові тепер хазяїн.
    Вичекавши паузу, червоноармієць повідомив, що то був чекіст.
    — Але ви не бійтесь: є наказ вас не займати.
    Настановивши в селі свою владу (ревком), червона частина наступного дня потяглася на південь — наздоганяти білогвардійців, які, биті українськими повстанцями, тікали до Одеси. На прощання залишили в лікарні і трьох своїх тифозних.
    Попри владу ревкому, життя в Жашкові йшло своєю чергою: тут, як і раніше, найліпше «ходили» керенки та гривні, а за совіцькі й сірника не можна було купити.
    Про харчування своїх хворих більшовики не потурбувалися. Отож ті допомагали закінчувати харчові припаси, що залишив для козаків полковник Алмазов, який продовжував свій шлях на схід у складі армії Михайла Омеляновича-Павленка…
    А зустрілися знову Олекса Алмазов, тепер уже генерал-хорунжий Армії УНР, і козак Олексій Молодожоненко в Чехословаччині, в Подєбрадах, вже як студенти Української господарської академії.[998]
    
   
   
    
     4. Мовчазний подвиг сотника Пругла
    
    
    Змучені коні, ніби відчуваючи катастрофу, не везли, а несли батарею 1-ї Запорозької артилерійської бригади. Українська армія поспішно відступала під ударами червоних. Серед запорожців був і Андрій Глувківський зі Смілої, ще недавно старшина Добровольчої армії. Лише в липні 1920 року йому вдалося повернутися до своїх. Ще й чотирьох місяців не прослужив Андрій у рідній армії, а шлях його вже стелився на еміграцію. Була друга половина листопада 1920 року.
    За декілька годин козаки побачили тьмяну і невеселу посмішку Збруча.
    За річкою також була Україна, але «не та». Ту Україну поляки вже нахабно нарекли Польщею.
    Ось і переправа.
    Тільки тут з’ясувалося, що немає сотника Пругла. Він весь час відбивався в ар’єргарді від більшовиків, даючи можливість товаришам уникнути полону. Розшукувати його не було коли — пролунала команда переправлятися на правий берег.
    Вже пізніше Глувківський довідався від сестри-жалібниці, яка випадково опинилася з Пруглом на тачанці, про останні хвилини його життя. Коли більшовики були на відстані тридцяти метрів, вичерпались набої у кулеметній стрічці. Тоді сотник без вагань вийняв пістоля й застрелився.
    Ця смерть вразила Андрія, хоч і познайомилися вони недавно. Він часто згадував сотника Пругла, особливо тоді, коли колишні вояки української армії сварилися між собою, не бажаючи один одному поступитися навіть у дрібних питаннях, — замість того, щоб хоч на еміграції «злитися в єдину волю, в єдине бажання».
    Андрій з болем думав про сотника Пругла, «який разом із переконаннями віддав своє життя та перейшов до рядів Наливайка й Тараса Трясила».
    «Може, тепер, — казав Глувківський, — вони «з могили кличуть нас», кличуть з’єднатись на загальне «святеє діло», але ми не чуємо, не хочемо чути…»
    На жаль, Андрій Глувківський у своєму спогаді «Останній день на рідному терені» не зазначив імені сотника Пругла. Та й ім’я самого Андрія випадково збереглося для нащадків.[999]
    
   
   
    
     5. Спогади чекіста Пташинського
    
    
    Петро Никифорович Пташинський народився 28 червня 1902 року в Одесі у сім’ї столяра. Всього в родині було п’ятеро синів і дві дочки. Рід Пташинських виводився від старости церкви в подільському селі Ободівка Івана Птаха, який внаслідок унії перетворився у Пташинського. По материнській лінії П. Пташинський також українець («Прабабка, бабка и мать были чистокровными хохлушками, бершадскими, ободовскими, гниванскими»).
    Прадід (і дід Йосип Пташинський) брали участь у польському повстанні 1831 року, а дядько В’ячеслав — у польському повстанні 1863 року. В’ячеслава розстріляв, як писав Пташинський, «русский карательный отряд».
    Попри те, що в родині культивувалася «повага до пам’яті предків», Петро вважав себе росіянином («Исповедуя православие, мы, младшие Пташинские, всегда считали себя по национальности русскими»).
    Батько П. Пташинського був запійним п’яницею. У своїй книзі спогадів Петро писав, що в дитинстві «я озлобился, стал верховодом и организатором проказ».
    У 14 років Петро втік на фронт захищати «родіну, царя і отєчєство». За власним визнанням, мав «романтичну уяву про війну». Півроку служив у роті розвідників 148-го Каспійського полку. Був нагороджений Георгіївським хрестом 4 ступеня. Після поранення повернувся в Одесу, на свою Малоросійську вулицю. В його будинку № 71 жив більшовик Степан Черніков, який і став його наставником. Від нього Пташинський дізнався «правду о большевиках и Ленине».
    У грудні 1917 року разом із друзями Борисом Гольдманом і Олександром Лозовим Петро пішов у Красну гвардію — для боротьби «проти гайдамаків і юнкерів». Після зустрічі з Сенею (Соломоном) Урицьким став соцмольцем, тобто членом Союзу соціалістичної молоді.
    У січні 1918 р. П. Пташинський взяв участь у повстанні проти Центральної Ради в Одесі. Під час збройної сутички з українськими частинами проштрикнув багнетом гайдамаку, а той, падаючи, кинув перевертню під ноги гранату, поранивши його.
    28 червня 1918 р. на заводі Артура Анатра Петро здійснив диверсію, внаслідок якої згоріли кілька аеропланів «Декан» і «Ньюпор», морський човен з авіадвигуном і пропелером, дослідний зразок двофюзеляжного (двомоторного) літака та єдиний екземпляр швидкісного легкого аероплана «Монокок». Австрійські окупаційні війська зазнали збитків на 7 мільйонів крон.
    Переховуючись від Державної варти, Пташинський змушений був виїхати в Москву. За протекцією Юрія Свєтлова, редактора газети «Известия», Пташинський зустрівся з Берзіним, тоді військовим комісаром Москви. Берзін направив юнака до Фелікса Дзержинського, а той розпорядився зачислити його в латиський загін ВЧК «Свеаборг».
    У вересні 1918-го у складі цього загону Петро охороняв Володимира Леніна в Горках. Від грудня того ж року став він під команду «товаріща Сємьона» (Шварца), голови ВУЧК, та виїхав для підривної діяльності в Україну.
    Брав участь у боротьбі проти УНР, пізніше — денікінців, а тоді вже й проти повстанців-боротьбистів і партизанських відділів уенерівської орієнтації — на Лівобережній і Правобережній Україні…
    Про своє бурхливе життя Петро Пташинський написав спогади під назвою «Шляхи-дороги». Дванадцятий розділ цих спогадів називається «Останній бій». Присвячений він боротьбі проти партизанів Холодного Яру влітку 1921 року.
    «До початку 1921 року громадянська війна в основному закінчилася розгромом збройних сил контрреволюції… — так починає цей розділ своїх спогадів Петро Пташинський. — Але в Україні, особливо правобережній її частині, все ще давалася взнаки отаманщина. Холодноярський бандитизм був серйозною занозою в тілі молодої республіки, його ліквідація стала невідкладною задачею… Партія спрямовувала кращі свої сили в райони, де відновлювалася влада Рад… Скасовувалися старі та створювалися нові адміністративно-територіальні райони, особливо у Придніпров’ї. З частини території Київщини і Полтавщини було створено Кременчуцьку губернію, де бандитизм набрав особливо великого розмаху у Знаменських лісах[1000] із Холодним Яром на Правобережжі та у районах сіл Вереміївка, Жовнине, Келеберда на Лівобережжі. У місто Чигирин можна було потрапити тільки в супроводі армійського підрозділу; самотні й невеличкі групи, що намагалися дістатися Чигирина, гинули від бандитських куль і шабель. Тому центр Чигиринського повіту тимчасово розмістили у великому містечку Кам’янка. Багато сіл перебували під владою бандитів, сільські та волосні ради і ревкоми там не існували…»[1001]
    В один з останніх днів травня 1921 року на станції Кременчук висадилася група комунарів. У її складі був і одесит Петро Пташинський. Але приїхав він не з Одеси, а з Харкова, де тоді розміщалися совєтський уряд та його каральні органи.
    Ще перед від’їздом із Харкова Петро довідався, що його брат Іван працює в Кременчуцькій губернській ЧК. Тож заздалегідь радів майбутній зустрічі… Однак сталося не так, як гадалося. У бюро перепусток повідомили, що Івана призначено секретарем повітової ЧК в Олександрію…
    Вранці харківських посланців підняв із підлоги завідувач організаційно-інструкторським відділом «товаріщ» Бєлєнькій.
    — Падйом! Хватіт паліровать пали, за работу, таваріщі!..
    Ось так Пташинський познайомився із заворгом Бєлєнькім, правою рукою секретаря губернського комітету комуністичної партії «товаріща» Свистуна, старого більшовика, що керував підпільною комуністичною організацією ще до революції…
    Для проживання Петрові відвели невеличку кімнату («комнатушку») в приміщенні міської бібліотеки, а за сприяння старого друга «Івана», колишнього одеського кравця чекіста Соломона Гудзя, Пташинський одержав місячний «продпайок»…
    Ніч, проведена в кременчуцькій бібліотеці, запам’яталася йому на все життя.
    Просидівши половину ночі над першим томом «Капіталу» Карла Маркса, Петро вмостився на підлозі кімнатки, умебльованої невеликим столиком і віденським стільцем на трьох ніжках.
    Ледь заплющив очі, як у кімнаті з’явився покійний брат дядька Матвія. Він мовчки уп’явся в племінника кривавими очима… Заціпенівши від жаху, чекіст уздрів ще й одноокого чоловіка. Підійшовши впритул до Петра, той завдав йому страшного удару по голові. Впавши, Пташинський відчув його ногу на своїх грудях. Одноокий так сильно тиснув на груди, що Петро не витримав і… прокинувся. На грудях у нього принюхувався пацюк. Петро відмахнувся рукою. Пацюк миттю зіскочив і побіг у кут…
    Пташинський знову взявся за «Капітал»…
    Та все ж сон виявився сильнішим за Марксову науку. Підклавши велемудрий «Капітал» під свою не таку вже й світлу голову, чекіст знову дав хропака.
    На цей раз йому приснився величезний гайдамака — отой, що колись в Одесі, в січні 1918-го, поранив його. Недовго думаючи, гайдамака жбурнув у чекіста «лимонку». Від удару Петро прокинувся… А це знову був пацюк.
    Чекіст підхопився. Запаливши лампочки, почав пошуки. Лише тепер побачив, що плінтуси погризені, а скрізь — щурячі нори…
    Та все ж обійми Морфея перемогли острах і огиду. Не вимикаючи світла, Пташинський знову почав сповзати у сон. Та ще повністю не встиг відключитися, як відчув наближення пацюка. Не відкриваючи очей, грюкнув кулаком по підлозі, намагаючись злякати голодну тварину…
    За хвилю Пташинський відчув, як щось ворушиться у його ногах. Почувся й писк. Брикнувши ногами, Петро знову підскочив. І майже одразу заснув.
    Та мир в душі чекіста не запанував. Ба більше, вже не один, а кілька пацюків, досліджуючи кімнату в пошуках їжі, перебігали через нього, змушуючи щораз підхоплюватися… Тут він і згадав про зброю. Діставши з кобури наган, націлився на одну з дір…
    До світанку його трофеями були чотири великі пацюки…
    Вранці, збуджений нічними пригодами, ледь не бігцем подався до свого земляка Гудзя. Треба ж із кимсь поділитися…
    — Нє надо стрєлять, пабєрєґі патрони, — порадив Соломон Мойсейович…
    У кабінеті секретаря Кременчуцького губернського комітету компартії «товаріща» Свистуна починалася нарада. Тут зійшлися командир 25-ї стрілецької дивізії Зомберг, комісар 74-ї кавалерійської бригади цієї дивізії Михайлов, голова Кременчуцької губернської ЧК Курятников, губернський воєнком Чекаленко,[1002] заворг Бєлєнькій, працівник Одеської губчека Кошелєв, Петро Пташинський і низка відповідальних працівників «губпарткома».
    — Ми сабралі вас, — почав «товаріщ» Свистун, — так как наступіло врємя навєсті порядок в ґубєрніі, создать условія для нармальной работи совєтскова партійнова апарата і общєствєнних орґанізаций в ґородах і сьолах. Во мноґіх сьолах Золотоношсково і Чіґірінсково уєздов сєльсовєти, волісполкоми, рєвкоми, комбєди отсутствуют ілі засорєни кулацкімі елємєнтамі. В рядє мєст партійниє ячєйкі сущєствуют полулєґально. Важнєйшиє рєшенія партіі і правітєльства в етіх сьолах і волостях нє виполняются, особєнно нєудовлєтворітєльно поступаєт хлєб на ссипниє пункти. Заготовка хлєба в рядє волостєй вообщє нє вєдьотся. Прічіной етово являєтся бандітізм. Дошло до того, что в уєздний центр Чіґірін можно попасть только в сопровождєніі воінской часті. Знамєнскіє лєса с Холодним Яром осєдлалі атамани Заболотний,[1003] Чучупака, Полтавєц-Остряніца, в Золотоношском уєздє тєрорізіруют сьола Вєрємєєвку і Жовніно, сєло Кєлєбєрду — атаман Калібєрда… Настало врємя рєшитєльно, всємі доступнимі срєдствамі унічтожить осіниє ґньозда атаманщіни, і в пєрвую очєрєдь на Правобєрєж’є…
    Свистун зачитав директиву «центра» про необхідність у найкоротший термін покінчити з «бандітізмом» у Кременчуцькій губернії, нормалізувати роботу партійного і совєтського апаратів, «ліквідіровать бандітскоє ґнєздо в Холодном Яру».
    — Ми пріґласілі сюда всєх, кто будєт праводіть халадноярскую апєрацию і абєспєчівать виполнєніє дірєктіви в кратчайшиє срокі. Ви далжни асущєствіть ето рєшеніє партіі і правітєльства, прівлєкая бєдноту, саздавать всє условія для нармалізациі палаженія в районах Знамєнка — Чіґірін — Чєркаси, васстановіть там орґани савєтской власті, аказать самоє енерґічноє садєйствіє камуністам етого района, арґанізовать партійниє ячєйкі, рєвкоми там, ґдє унічтожени бандітамі і длітєльноє врємя нє дєйствуют волостниє і сєльскіє савєти, васстановіть работу комнєзамов. Актів, каторий ви арґанізуєтє, направьтє на виполнєніє продналоґа.
    «Центром бандитизму», як довідався Пташинський, був Холодний Яр, а його «штабом» — Мотронинський жіночий монастир. «У разі потреби» секретар Кременчуцького губернського комітету компартії дозволяв «знищити це осине гніздо», тобто сам монастир…
    Далі «товаріщ» Свистун порадив «широко і вміло» використовувати у роботі постанову Надзвичайного з’їзду совєтів України про амністію тим, хто складає зброю, припиняє боротьбу проти совєтської влади і здається.
    — Вам прєдоставляєтся право аб’являть амністію от імєні с’єзда совєтов… Атпєчатанний тєкст пастановлєнія об амністіі вам видадут.
    Для керівництва операцією було створено губернську надзвичайну трійку. Їй безпосередньо і підпорядкували трійку надзвичайних уповноважених з боротьби проти «бандитизму» в районі Холодного Яру (Чекаленка і двох одеситів — Кошелєва і Пташинського). Вони автоматично стали заступниками військових комісарів бригад 25-ї стрілецької дивізії. До кожного з них було прикріплено кавалерійський ескадрон.
    — У каждово із вас в падчінєніі будєт дастаточно байцов і аружия, в том чіслє станкових і ручних пулємьотов… — казав Свистун.
    Кожному надзвичайному уповноваженому надавалося право розпускати сільради, волосні виконкоми і ревкоми, а також створювати їх, арештовувати всіх, хто підозрювався у зв’язках із «бандитами» й «бандитизмі», розпускати партійні осередки і створювати нові, погоджуючи, щоправда, свої дії з Чигиринським повітовим комітетом більшовицької партії.
    — Лічності уполномочєнних об’являются нєпрікосновєннимі, — завершив промову Свистун. — Вас моґут арєстовать только с санкциі ґубєрнской тройкі.
    Завдання Пташинський зрозумів: він разом із Чекаленком і Кошелєвим за допомогою підрозділів 25-ї стрілецької дивізії мав ліквідувати «бандитизм» у Холодному Яру…
    Наприкінці наради заворг Бєлєнькій вручив чекістам мандати, в яких засвідчувалося право пред’явника оголошувати амністію…
    Далі уповноважених запросив до свого кабінету комдив Зомберг. З його допомогою чекісти докладно вивчили карту району операції і ділянок, призначених кожному уповноваженому. Вислухали назви і характеристики сіл, що входять у зону дій кожного.
    — Паддєрживайтє мєжду сабой пастаянную связь, саґласовивайтє друґ с друґом сваі дєйствія, — порадив командир дивізії.
    Наприкінці наради військовий комісар 74-ї кавалерійської бригади вручив уповноваженим мандати такого змісту:
    «Военный комиссар 74-й бригады 25 стр. дивизии
    июня 20 дня 1921 г. № 200.
    Мандат
    Дан сей тов. Пташинскому П.Н. в том, что он назначается на время Холодноярской операции заместителем Военкома 74 бригады в 5 кав. эскадрон 25 с. д. Всем советским властям и учреждениям, а также военной власти оказывать всемерное содействие по предоставлению перевозочных средств и т. д. во время исполнения своих обязанностей. Ему же разрешается ношение холодного и огнестрельного оружия, что подписью и приложением печатью удостоверяется.
    Комбриг 74 бригады
    Военный комиссар 74 бригады (підписи)».
    Повноваження скріпила кругла гербова печатка.
    Зустріч з ескадроном відбулася на залізничній станції Бобринська.
    Представившись, командир ескадрону Штеренберг[1004] познайомив Пташинського з особовим складом. «Це були славні хлопці, неодноразово обстріляні в жорстоких сутичках з ворогами революції, — згадував Пташинський. — Деякі з них боролися під керівництвом легендарного комдива Василя Івановича Чапаєва, вступили в партію за комісара Фурманова. В ескадроні був міцний партійний осередок. Із такими хлопцями, думалося мені, не страшні будь-які Чучупаки і Заболотні».
    Не затримуючись на станції Бобринській, у кінному ладі рушили до Кам’янки.
    Секретар Чигиринського повітового партійного комітету, голова Чигиринського повітового виконкому і повітовий військком, що вимушено перебували в Кам’янці, вже знали про приїзд ескадрону, тож підготували харчування і нічліг. Секретар парткому докладно розповів Пташинському про ситуацію в районі Холодного Яру і виділив «досвідченого бойового провідника», що добре знав місцевість…
    «Нашу появу в районі Холодного Яру (бандити) зустріли калатанням монастирських дзвонів, — згадував Пташинський. — Пізніше я довідався, що завжди, коли неподалік монастиря з’являється військова частина, лунає дзвін. Це був сигнал тривоги й оповіщення бандитів. За звуками дзвону вони дізнавалися, з якої сторони насувається небезпека, хто наближається — чи піхота, чи кавалерія, з артилерією чи без неї, приблизна чисельність…
    Сумна картина постала перед нами, коли прибули на місце. Був розпал селянських жнив, але людей на полях видно не було. На вулицях зрідка з’являлися перехожі, не було на вулицях веселої, гучної дітвори. З настанням сутінок наставала якась дивна, тривожна тиша… Навколо розгромлених чи забитих дошками сільрад, волосних виконкомів, комітетів бідноти (комнезамів) вітер ганяв їхні канцелярські папери і документи. У селах Полуднівці й Медведівці серед цих паперів ми знайшли списки тих, хто здав продовольчий податок.
    Члени сільрад, волосних виконкомів і комнезамів ховалися від бандитів, не з’явилися вони і після нашого приїзду. Причину цього пояснив секретар партійного осередку с. Мельники. Це пояснюється просто, сказав він. Ви поїдете, а вони залишаться і загинуть від рук бандитів…»
    Почати боротьбу Пташинський вирішив на ідеологічному фронті. І підготував звернення, текст якого червоні вершники одразу розклеїли у всіх селах його ділянки.
    «Граждане холодноярской округи Чигиринского уезда! Заканчивается гражданская война! Все враги, иностранные и местные, три года терзавшие советскую землю, разгромлены и вышвырнуты за ее кордоны. Разгромлены банды Петлюры и Махно, а сами главари сбежали от народной кары в панскую Польшу. Остатки бандитов все еще мешают мирной жизни — грабят, насилуют и убивают, не дают нормально жить, восстанавливать разрушенное войной народное хозяйство. Страна перешла к новой экономической политике, отменена продразверстка, и вместо нее взимается продовольственный налог, и теперь крестьянин сам будет распоряжаться своими излишками, сколько бы их у него ни было!
    Чрезвычайный съезд Советов Украины объявил амнистию всем, кто прекратит борьбу против власти рабочих и крестьян и сдаст свое оружие.
    В селах Чигиринского уезда в районе Холодного Яра шайки атаманов Заболотного, Чучупака, Гребенюка и других чего-то выжидают, на что-то надеются, нарушают мирный труд. Впереди их ждет только гибель!
    На окончательную ликвидацию бандитизма в ваши села, в Холодный Яр направлены войска, они твердой рукой восстановят порядок.
    Советской власти гражданская война навязана врагами рабочих и крестьян. Руководители этой власти, коммунисты-большевики, — противники насилия, они несут трудовому народу мир и свободу. Заблудшим и обманутым людям дается возможность возвратиться к мирному труду, спокойной жизни!
    Доводится до сведения населения всех сел в районе Холодного Яра, что в с. Мельники создан постоянный военный гарнизон, начальником которого назначен товарищ Штеренберг.
    С 26 июня сроком до 2 июля включительно объявляется амнистия всем атаманам и членам их банд, кто добровольно сдаст свое оружие и заявит о прекращении борьбы против Советской власти. Каждому амнистированному будет выдан об этом документ с гербовой печатью. Задерживаться и арестовываться амнистированные не будут.
    Все посторонние лица, не принадлежащие к Мотрониевскому монастырю, должны покинуть его территорию не позднее 2 июля сего года.
    Не выполнившие этого требования будут считаться активными врагами рабочих и крестьян и в случае вооруженного сопротивления будут уничтожены.
    Председателям, секретарям и другим членам сельских советов и волостных исполкомов, а также комнезамов следует немедленно возобновить нормальную работу, и в том числе работу по выполнению продналога. В сельсоветах и волисполкомах восстановить круглосуточное дежурство десятихатников и подвод.
    Прием бандитов, сдавших оружие, производится в помещении гарнизона в с. Мельники в течение всего светлого дня суток.
    Заместитель военкома 74-й бригады 25-й дивизии, уполномоченный Кременчугской Губчрезвычтройки Пташинский, начальник военного гарнизона с. Мельники Штеренберг».
    Газетно-пафосний текст звернення свідчив про повне незнання Пташинським ситуації в Холодному Яру. Він так і не зрозумів, що начальство послало його у «фортецю петлюрівщини», послало практично на неминучу смерть. «Населення Холодноярщини абсолютно відірване від Радянської влади… а будь-який представник влади негайно робився жертвою бандитів, як тільки з’являвся тут…» — так зазначено в доповіді таємно-інформаційного відділу при Раді народних комісарів УРСР № 154 від 23 серпня 1921 року.
    Більшовицькі фахівці терору називали Холодний Яр і «чем-то вроде петлюровской «Запорожской Сечи». Ось на цю Холодноярську Січ і послали гарячого юнака.
    
    Особливо трагікомічно у зверненні Пташинського звучала теза, що «коммунисты-большевики — противники насилия… несут трудовому народу мир и свободу». Плювалися, мабуть, селяни, читаючи такі нісенітниці. Як видно, Пташинський і творів Леніна як слід не читав, бо саме Ленін висунув гасло перетворення війни імперіалістичної на громадянську. Все ж, може, і недаремно Пташинський стверджував, що «совєтській владі громадянська війна була нав’язана ворогами робітників і селян». Справді, вороги робітників і селян — російські більшовики — оголосили їм війну…
    У Головківці й Буді звернення уповноваженого швидко зірвали. З’ясовуючи, хто це зробив, Пташинський довідався, що в Головківці живе дружина повстанця Івана Гребенюка. Батьки ж отамана Чучупака жили в Мельниках.
    Родини гайдамаків чекіст вирішив поки не зачіпати. Звісно, не з гуманних мотивацій. Просто він розумів: краще встановити пильний нагляд за обійстями повстанців у надії, що хтось із них прийде провідати рідних, помитися чи ще за якою потребою.
    За порадою членів партійного осередку с. Мельники, котрий відновив роботу, Пташинський з ескадроном зробив рейд до Холодного Яру. Червоноармійці розклеїли на узліссі чимало екземплярів звернення. Але, побоюючись гайдамаків, у ліс вирішили далеко не заходити…
    Зрозуміло, що письмових звернень виявилося недостатньо. Тоді Пташинський взявся організовувати у селах мітинги — «для безпосередньої розмови з населенням». Разом зі Штеренбергом і комуністами Мельників розробив план проведення мітингів у кожному селі, намітив доповідачів. Подбав Пташинський і про безпеку під час зібрань…
    Збори відбулися в Мельниках, Головківці, Медведівці та Полуднівці. Теми доповідей були такі: «Нова продовольча політика і бандитизм», «Надзвичайний з’їзд совєтів України і його рішення про амністію», «Міжнародне і внутрішнє становище совєтської влади», «Комунізм і релігія: що таке відділення церкви від держави?» та інші.
    До 28 червня було «обрано» сільради в Полуднівці, Медведівці, Головківці та Мельниках. У Головківці поновив роботу волосний виконком. Довідавшись, що в холодноярських селах «відновлюється совєтська влада», окупанти надіслали з Кам’янки двох уповноважених «по продналоґу» відбирати в населення хліб…
    Наслідки мітингів було неважко передбачити — адже селяни добре знали, що таке «совєтская власть». Тож хліба ніхто не поспішав давати: ні «рабочім Пєтроґрада», ні «ґолодающім дєтям Поволж’я». Лише скарги посипалися на голову Пташинського у відповідь на заклики здавати хліб державі. Скаржилися на неправильне обкладання «розверсткою», завищене нарахування продовольчого податку… Та й взагалі на багато що жалілися селяни.
    Після сходу в Мельниках Пташинський зі Штеренбергом заїхав роздивитися господарство батька отамана Чучупака.
    — Син-то что ваш думаєт? — почав урезонювати розбійник старого. — Пачєму прадалжаєт бєсчінствовать? Нєужелі нє панімаєт, что дашол до края ґібєлі і ґібєлі абманутих хлопцев сваєй банди?
    Відповіддю було мовчання і тяжке зітхання.
    — Дєржава мілостіва, но бандітствовать дальше нікаму нє пазволіт, — закінчив чекіст розмову зі старим…
    27 червня Пташинського чекав перший успіх: з’явилося шість невідомих, що назвалися дезертирами, четверо з них були колишніми міліціонерами. Здавши обрізи, заявили, що нікого не вбивали. Уповноважений видав їм посвідчення про «амністування».
    У цей день перший після тривалої паузи «червоний обоз» із хлібом прийшов на зсипний пункт. Пташинський радів, йому здавалося, що «крига скресла», що справа піде. Засмучувало хіба те, що не вдалося схопити «відомого організатора банди Е. Гребенюка»,[1005] який зумів перехитрити червоних і зник.
    Чекіст з’ясував, що дружина і батько повстанця активно допомагають йому. Це викликало обурення — мовляв, ми їх не чіпаємо, а вони «бандітам» допомагають. Тож вирішив уповноважений заарештувати «пособніков бандітов». Дружині Гребенюка вдалося сховатися, а батька (як заручника) посадили в холодну.
    
    28 червня Петру Пташинському виповнилося 19 років. Та йому було не до святкувань. Вечір провів, складаючи доповідь Кременчуцькій губернській трійці та секретарю губернського комітету компартії Свистуну про хід виконання поставленого завдання. А чим міг похвалитися? Хіба що своєю активністю. Все ніби йшло добре, але ж хлібозаготівля з місця практично не зрушилася…
    Наступного дня Пташинський виїхав у Суботів на зустріч із Чекаленком і Кошелєвим. Виявилося, що обстановка скрізь подібна: створено актив, розбираються скарги, відновлюється робота совєтів і комнезамів, вивчається становище в Холодному Яру і Мотриному монастирі — скільки там переховується партизанів, розташування їхніх стеж і можливих засідок, наявність озброєння та боєприпасів, і, що не менш важливо, вивчається настрій отаманів і партизанів…
    Коли Пташинський повернувся в Мельники, йому принесли кілька надрукованих на друкарській машинці листівок, знайдених у Будах, Полуднівці й Головківці. Листівки закликали «не вірити більшовицьким агітаторам, гнати їх із нашої землі, убивати»…
    Ніч видалася неспокійною. В різних кінцях Мельників спалахнуло відразу дві пожежі. Горіли хати секретаря сільради і голови комнезаму.
    Гасили пожежу довго. Коли вогонь вже опанували, Штеренберг сказав, що далі впорається сам, а Пташинському порадив іти відпочивати перед гарячим днем.
    Та не закінчилася ще гаряча ніч.
    Під’їжджаючи до будинку священика, де жив, Пташинський зауважив якусь постать, що промайнула і зникла.
    — Стой! — закричав уповноважений.
    Відповіддю був постріл.
    Куля просвистіла над головою.
    Відповів зі свого парабелума і Пташинський.
    Примчався патруль, почалися безрезультатні пошуки…
    Уповноважений збагнув, що холодноярські партизани прийняли його виклик.
    Чекіст наказав посилити пости і застави, а по селу пустити кінні патрулі. На пораду Штеренберга вирішив цієї ж ночі перейти жити у штаб ескадрону.
    Зібравши особисті речі, Пташинський вже направився до виходу, коли звернув увагу, що зрушено зі свого місця стіл. І килимок не на місці. Поправляючи килим, Пташинський раптом побачив під ним люк.
    Відсунувши стіл, відкрили ляду. Внизу була невелика кімната, а в ній сиділа людина. «Так випадково була знайдена «друкарня» підпільної бандитської групи, — зазначав Пташинський, — її заміняла друкарська машинка колишнього церковного старости, на ній друкувала контрреволюційні листівки виявлена в підвалі дочка «гостинного» попа».
    Про долю підпільниці та її батька чекіст у спогадах не повідомив…
    Ранок приготував ще одну несподіванку. Якесь хлоп’я принесло в штаб адресовану Пташинському записку. Її текст був лаконічний: «Якщо все, що ти кажеш, правда, то приходь до нас у манастир — поговоримо. Життя тобі гарантуємо. Приходь, якщо не боягуз».
    Пташинський викликав Кременчук. Біля апарата виявився нарком Всеволод Балицький, що якраз туди приїхав. «Ми були особисто знайомі, — згадував Пташинський, — зустрічалися в Харкові, разом голосували за Ленінські тези під час дискусії, нав’язаної партії робочою опозицією, Зінов’євим та іншими уклоністами».
    Пташинський доповів наркому про вимогу отаманів і запитав, які будуть вказівки.
    Балицький відповів не одразу. Врешті сказав:
    — Указаній нє будєт. Дєйствуйтє так, как ґаваріт вам ваша рєволюционная совєсть і сазнаніє.
    – Іду в Яр на пєрєґовори, товаріщ нарком.
    — Пташинскій, прімітє строґіє мєри, вазьмітє заложніков. Далажитє рєзультат без прамєдлєнія в случає успєха…
    Перед тим як вирушити до лісу, ескадрон сконцентрувався в Мельниках, а у селі оголосили воєнний стан. Всіх родичів отамана Чучупака і Гребенюка було арештовано як заручників. Оголосили, що у випадку вбивства уповноваженого заручників розстріляють, а їхні господарства спалять.
    Перед відходом до лісу Пташинський зайшов до арештантів. Старому Чучупаці та батькові Гребенюка сказав:
    — Ми нє можем вєріть на слово вашим синав’ям, ані нє заслужилі у нас давєрія… Са мной ва врємя пєрєґоворов всьо может случится. Чтоби абєзопасіть сєбя от каварства і звєрства, рєшено взять вас в заложнікі. Ваша і всєх ваших блізкіх жизнь завісіт ат павєдєнія бандітов. Мая смєрть будєт і вашей смєртью…
    Передавши вранці 1 липня Штеренбергу всі особисті документи, крім мандата, що давав право оголошувати амністію, Пташинський скочив на коня. З собою взяв ще плакат із текстом рішення з’їзду совєтів.
    До околиці його провів начальник гарнізону…
    Як тільки Пташинський під’їхав до узлісся, почув команду:
    — Стій!
    
    З-за дерев вийшло троє. Осадили коня. Коли Пташинський зістрибнув на землю, йому зав’язали хусткою очі й кудись повели.
    Підтримуючи попід руки, довго водили лісом. Врешті чекісту це набридло і він вигукнув:
    — На кой чьорт ви водітє мєня па круґу?
    — Ти б трохи потихше, не в гарнізоні ж, — почув у відповідь.
    — От і прийшли, — кинув другий.
    Пташинський зірвав з очей пов’язку і побачив, що стоїть на краю входу в землянку. Спустившись по сходинках, відчинив дверцята.
    У схроні було страшенно накурено. Густий тютюновий дим висів суцільною хмарою. Важко було навіть щось роздивитися.
    Несподівано хтось взяв чекіста за руку і повів до столу.
    Пташинського посадили на покутті — під іконами.
    Його очі почали помалу звикати до ядучого туману.
    Кімната виявилася просторою, стіни її вибілені вапном. Три довгих столи були заставлені різноманітною їжею. У землянці сиділо чимало людей, від розмов яких аж гуділо.
    — Полтавець-Остряниця, — промовив чоловік, що сидів праворуч, і потиснув руку.
    — Чучупака,[1006] — представився сусід ліворуч.
    — Вип’ємо за знайомство, — запропонували отамани.
    — Вип’ємо, — відповів Пташинський, вважаючи, що відмова може образити і насторожити господарів (він ніколи до цього не вживав «зеленого змія»).
    У цю мить залунала стародавня українська пісня «Закувала та сива зозуля».
    «Эта песня про запевшую кукушку и хлопцев запорожцев, туживших и плакавших в турецкой неволе, — писав у своїх спогадах Пташинський, — была одной из любимых в семье родителей, и я взгрустнул, заслушавшись красивым ее исполнением».
    — То що? Так і не познайомимося? — запитав Іван Полтавець, протягаючи гостеві склянку самогонки.
    — Пєсня-то какая добрая, — відповів Пташинський і перехилив склянку.
    Гидка смердюча рідина обпалила йому слизову горлянки. Одразу потягнуло на блювоту. Чекіст стримувався з усіх сил, щоб не оскандалитися…
    Пташинському відразу не сподобався «цей маленький полковник», який намагався споїти його. Тож звернувся до отамана Чучупака:
    — Піть мнє нєльзя, язва желудка данімаєт.
    — Так це ж перші ліки проти неї, — з усміхом мовив Полтавець-Остряниця, — їх тільки не терплять наші вороги.
    І Полтавець заспівав, як здалося чекісту, «неприємним високим голосом»:
    
     
      Згинуть наші воріженьки,
      Як роса на сонці,
      Запануєм і ми, браття,
      У своїй сторонці.
     
    
    — Та годі тобі… Допанувались, — перебив його Чучупак.
    На мить у землянці все стихло…
    Тим часом Пташинський вже порахував, що за столами сиділо близько тридцяти лісовиків.
    — Что ж, панове атамани, мєня пріґласілі банкєтовать ілі на сєрйозний разґовор?
    — Всьому свій час, — відповів Чучупак. — Нехай хлопці побенкетують, добру пісню заспівають…
    — Може, не доведеться їм більше співати і веселитися в житті, — знову вступив у розмову Полтавець.
    Він явно намагався загострити обстановку за столом.
    — Нє надо так мрачно, ґаспадін палковнік. Я віжу, здєсь в бальшинствє сідят маладиє хлопци. Бросят бандітствовать, і свєтлая жизнь пєрєд німі аткроєтся…
    — Вистачить політики, — втрутився Чучупак. І заспівав красивим баритоном:
    
     
      Ревуть, стогнуть гори-хвилі,
      Синесеньке море,
      Плачуть, тужать запорожці
      В турецькій неволі.
     
    
    Пісню підхопили. Її сумний настрій передався всім…
    «Я сидів між двома отаманами в куті під образами, — згадував Пташинський. — Це місце в народі вважалося почесним. Що зв’язало цих двох таких різних людей? — думав я. — Чучупака з потомственних бідняків… і Полтавець — лютий ворог бідноти, потомственний куркуль. Що об’єднало їх на боротьбу з революцією і посадило поруч на почесне місце?»
    Важко було збагнути денаціоналізованому українцеві Петру Пташинському, що цих та інших людей злучила національна ідея і ненависть до окупантів за насильства над рідним народом…
    Спершу чекісту здалося, що його прихід залишився непоміченим, що, крім отаманів, на нього ніхто не звернув уваги. Але, освоївшись, він збагнув, що помиляється. Більшість співтрапезників були не такі вже й веселі, як дехто вдавав, а їхні пісні виказували глибокий сум безвиході. Пташинський зауважив, що його розглядає багато очей і найменший його рух не залишається непоміченим.
    А під образами розгорялася суперечка отаманів. Чучупак намагався стримати запал Полтавця, який все ж хотів споїти чекіста, підливаючи у склянки каламутне зілля.
    Під час співу, якому козаки віддавалися повністю, Пташинський непомітно виливав самогонку за халяву чобіт, за комір гімнастерки…
    Пізно ввечері настала тиша. Її порушувало лише сонне бурмотіння і зітхання людей, які поснули.
    Ліг на підлозі й Пташинський. Але сон не йшов до нього. Та і як спати між двома отаманами гайдамаків? Додавала неприємних відчуттів і білизна, просякнута самогоном. Та й у чоботях хлюпотіла горілка.
    На світанку Пташинський вирішив освіжитися. Обережно почав пробиратися через людей, що покотом спали на підлозі. Раптом почув за собою чиїсь, такі ж обережні, кроки. Це йшов Чучупак. «Стежать, не спускають очей», — подумав чекіст.
    — Щось і мене потягнуло на свіже повітря, — мовив, здоровкаючись, отаман.
    — Вот что, ґражданін Чучупака, — сказав Пташинський, відповівши на вітання. — Ето же курям на смєх — пріґласілі на сєрьйозноє дєло, а устроілі какой-то п’яний шабаш. Мнє нужно нє пазднєє чєм чєрєз два часа бить в Мєльніках. Єслі етово нє случітся, всє ваші блізкіє і отєц Ґрєбєнюка будут растрєляни, а хати сожґут. Ви, канєчно, знаєтє, что ваши атци і всє радниє взяти в заложнікі. Нє мєдлітє, атправляйтє мєня в ґарнізон, єслі нє хотітє дапустіть нєсчастьє.
    Спокійно вислухавши, Чучупак промовив:
    — Не поспішайте, громадянин уповноважений, розмова в нас із вами буде серйозна, для цього ми і запросили вас… Відкладіть своє повернення на добу, напишіть про це записку Штеренбергу… Дайте нам можливість розібратися…
    Пташинський послухав і записку написав.
    Повернулися до землянки…
    Другий день нічим не відрізнявся від першого. Чекіст знову сидів між отаманами на покутті, але замість Полтавця був Заболотний (або той, хто представився Заболотним). Після категоричної відмови пити самогон Пташинського більше не силували.
    Минув день, але серйозної розмови так і не почали…
    Ніч чекіст знову провів незатишно — між двома отаманами. На ранок — чергова прогулянка в компанії Чучупака і Заболотного, яка так само закінчилася пропозицією написати Штеренбергу записку про затримку ще на добу.
    Наприкінці листа Пташинський дописав, що більше затримки не буде. Мовляв, у випадку, якщо до того часу він не повернеться, — «виконуйте все намічене».
    Повернувшись до землянки, Пташинський застав її прибраною. Столи стояли чисті, самогону на них не було. Народу в землянці додалося, ніхто не курив і не розмовляв…
    Говорив Пташинський впродовж шести годин… Не соромлячись у виразах, намалював перспективи подальшого життя партизанів. Мовляв, загибель їхня неминуча, мети подальшого продовження боротьби вже не існує, залишається звичайний розбій, грабежі, вбивства безневинних людей.
    Юний чекіст був в ударі…
    
    Дивно, що отамани дозволили ворогові вести пропаганду у своєму таборі. Та ще й, як виглядає зі слів самого Пташинського, йому не опонували, не заперечували. А Пташинського несло — він відчув, що віддаляється від краю прірви, де перебував дві доби.
    — В бальшинствє свайом ви бєднякі і сєрєднякі, абманутиє лживимі лозунґамі… Нєзавісімой Україна может бить только в саюзє с рускімі рабочімі і крєстьянамі — ето ваши союзнікі і братья. Амністія дайот вам виход к спакойному мірному труду. Вся жизнь у вас впєрєді!
    Балачкам про «московське братерство», звісно, вже ніхто не вірив, — не 1917 рік надворі. Всі вже встигли відчути на власній шкурі, що таке «московське братерство». Але виснаженість, безперспективність боротьби змушували шукати виходу із ситуації — не сидіти ж вічно у цьому просмерділому схроні!
    Хоч і не вірили повстанці московським побрехенькам, та вірити хотілося.
    Пташинського засипали питаннями. Всіх цікавило, чи насправді їх не переслідуватимуть, якщо вони погодяться на «амністію». Чи буде обчислюватися продовольчий податок їм так само, як і тим, хто не партизанив? Чи приймуть у ряди Красної армії тих, хто був «амністований», але боровся проти неї? Чи не позбавлятимуть права голосу «амністованих»?..
    Відповідати на питання Пташинський припинив, коли аудиторія остаточно виснажилася… Час був пізній. Треба було поспішати в Мельники…
    Дорогою через Мотрин монастир чекіст із радістю почув, що отамани та більшість козаків і старшин вирішили прийняти амністію… Не погоджувався лише Іван Полтавець-Остряниця — як і раніше, він був налаштований агресивно і хотів знищити Пташинського.
    «Явку з повинною і здачу всієї зброї призначили на 4 липня…» Вживши заходів на випадок можливих ускладнень і несподіванок, Пташинський разом із Чекаленком виїхав у Головківку.
    Піднялись на головківську гору. З пагорба відкрився чудовий краєвид на Холодний Яр. Пташинський побачив, як підтягуються вози під зброю, що її мали здати повстанці.
    Час тягнувся повільно… Стрілки годинника вже підійшли до цифри чотири, а партизанів ще не було. Пташинський вже зібрався дати відбій, як раптом із лісу, піднімаючи густий пил, вискочили вершники. За ними з’явилася піхота.
    Не доїхавши метрів двісті до пагорба, де очікували червоні, вершники спішилися. На ходу знімаючи шаблі та портупеї, вони направилися до уповноважених. На першу підводу полетіла зброя Чучупака, Гребенюка і Заболотного.
    «О боги! — згадував Пташинський. — Яких тільки дурниць не зробить молодість на втіху і бурчання моралістів усіх часів?! Я повернув їм їхні шаблі та пістолети і поставив поруч зі мною. Це було для них повною несподіванкою, що підтверджувала щирість совєтської влади…»
    У цей день зброю склало три отамани і «141 бандит».
    За вказівкою Кременчуцької губернської трійки «амністовані» розпускалися по домах. Ті, що виявили бажання служити в Красній армії, направлялися в повітовий військовий комісаріат. Отаманів вислали під конвоєм у розпорядження Кременчуцької губернської надзвичайної трійки…
    «Пізніше я довідався, — писав Пташинський, — що Чучупака працював заступником начальника повітової робітничо-селянської міліції… Десь на Канівщині, незабаром після відходу з Холодного Яру, знайшов свій кінець отаман Полтавець. При спробі переходу через Дніпро він і його поріділа банда була цілком знищена.
    Після закінчення операції в Мельниках я побував у Мотронинському монастирі, де знову зустрівся і попрощався з товаришами по холодноярській операції Кошелєвим і Чекаленком… Порадившись, ми вирішили поставити крапку над бандитською «святинею», знищивши «систему оповіщення» про наближення до Холодного Яру частин і підрозділів Красної армії. Всі дзвони було знято і відправлено до Кременчука…»
    Це визнання показує, що Пташинський не був впевнений, що його праця матиме тривалі наслідки. Йому не вірилося, що боротьба в Холодному Яру завершилася.
    І справді, вже остання ніч у Мельниках, яку він вирішив провести як переможець у будинку священика, закінчилася для нього трагічно — на світанку в його кімнаті вибухнула підкладена кимсь граната… Сильна контузія позбавила Пташинського слуху і перетворила його на заїку.
    Холодний Яр він залишав інвалідом. Лише за місяць він зміг із трудом доповісти губернській трійці й наркому Всеволодові Балицькому про свою роботу, про свій останній бій із «ворогами революції».
    Так і не відійшов Пташинський від прощального удару Холодного Яру. І наприкінці грудня 1921 року змушений був демобілізуватися з рядів Красної армії…
    Варто зазначити, що інформація Пташинського про смерть Полтавця-Остряниці не підтвердилася. Отаман продовжував боротьбу на чолі невеликого загону. Згодом він повернувся до Німеччини, куди виїхав разом із Павлом Скоропадським у грудні 1918 року після перемоги антигетьманського повстання. 1921 року Полтавець-Остряниця відновив роботу з формування Українського національного козачого товариства, яку започаткував ще рік тому.
    Щодо співпраці отамана Чучупака з совєтською владою, то це не підтверджено жодними іншими спогадами чи якимись документами. Що стосується отамана Заболотного, то навряд чи це був відомий на всю Україну Семен Заболотний, бо безліч документів стверджує, що в червні — липні він вів активні бойові дії проти червоних на своїй рідній Балтщині.
    Невідомий землякам та історикам і холодноярський отаман Гребенюк. Може, це був один із холодноярських старшин?..
    Значно пізніше Пташинський довідався, що за рік до подій, в яких він брав участь, вже була спроба знищити холодноярських гайдамаків. «Якийсь час там розташовувалися військові частини, були відновлені сільради, а в Головківці навіть волвиконком, — писав він. — Після відходу військових частин усі ці установи припинили своє існування, приміщення були розгромлені й забиті дошками…»
    Ситуація повторилася і після від’їзду надзвичайних уповноважених. Багато «амністованих», отримавши довідки і провідавши рідних, знову подалися до лісу. І продовжили боротьбу…
    Про розмах повстанського руху на Чигиринщині свідчать більшовицькі документи. Ось уривок із протоколу № 31 засідання Кременчуцької губернської військової наради від 18 липня 1921 року: «…Бандитизм у губернії посідає значне місце, як це видно з цифр, які вказують на десятки бандитських організацій, що оперували в губернії, нараховуючи у собі до 18700 чоловік та обхоплюючи Чигиринський і Черкаський повіти…»
    А у бюлетені таємно-інформаційного відділу при Раді народних комісарів УСРР № 121 від 13 липня зазначено, що в село Мельники (звідки щойно виїхав Пташинський) «прибула банда нез’ясованої назви, чисельністю ніби до 800 шабель, при 8 кулеметах і кількох автоматах… Невідома банда чекає на підхід із-за Дніпра нібито 18 загонів».
    З іншого документа (оперативно-інформаційного зведення РНК «про стан боротьби з бандитизмом» в Україні від 14 липня 1921 р.) довідуємося, що в Холодному Яру діє відділ отамана Івана Савченка-Нагірного. В околицях Холодного Яру оперували загони Ломай-Ярма, Голика-Залізняка, Загороднього, Чорного Ворона та інших отаманів. Всього, за даними чекістів станом на 15 липня, тут «безкарно… оперувало 15 організованих банд».
    Так що хоч і зазнав Холодний Яр відчутних ударів влітку 1921 року, все ж боротьби не припинив, а восени ще більше активізував її.
    «Жовтень (1921 р.) на Кременчужчині, особливо її Правобережній частині, — читаємо в бюлетені таємно-інформаційного відділу РНК УРСР № 215 від 25 листопада 1921 року, — пройшов під знаком швидкого зростання бандитизму, придавленого в серпні та вересні низкою успішних операцій військових частин і агентури».
    26 жовтня 1921 року на засіданні Військової наради Кременчуцької губернії «член ЦК тов. Хоречко», що здійснив інспекційну поїздку губернією, заявив, що «в каждом уголке, каждом селении чувствуется присутствие бандитов».
    Оскільки окупаційний режим не мав серйозного успіху в Холодноярській окрузі, Совнарком 23 серпня 1921 р. обговорив пропозицію переселити на місце знищених українських селян Холодного Яру «крєстьян с голодающіх областєй Росії». Зрозуміло, що це б «нарешті вирішило проблему», як вони казали, «бандітского района»…
    Тут і згадалася одна з тез виступу Петра Пташинського у партизанському схроні в Холодному Яру: «Независимой она (Україна) может быть только в союзе с русскими рабочими и крестьянами — это ваши союзники и братья».
    Ось такі союзники. Ось такі брати…
    
    Наприкінці 1920-х років Петро Пташинський взяв участь у колективізації (читай: пограбуванні селян) у Лубнах та на Сумщині, а 1937 року його арештувала «рідна ЧК». Вісім місяців перебував він під слідством. Все ж врятувався, бо його справа потрапила до слідчого, разом з яким він «служив в армії Якіра в Громадянську».
    1941 року Пташинський пішов добровольцем на фронт. Дослужився до звання капітана. Але геройство у захисті «родіни і Сталіна» йому не зарахували — у повоєнні роки Пташинського знову посадили. Відбувши 10 років ув’язнення, працював у гірничорудній промисловості на Алтаї.
    Вийшовши на пенсію, оселився в Білгороді-Дністровському, де і помер у липні 1987 року. Спогади його («Пути-дороги») досі не видано.
    Слід ще сказати, що наприкінці свого життя Петро Пташинський розчарувався у совєтській владі. Якось сказав своєму товаришу Борисові Устименку: «Если бы знали, чем это кончится, то мы бы царя Николку на руках носили». А на людях продовжував хвалитися, що охороняв Леніна, та й взагалі оспівував «революційну романтику».
    Такого життєвого фінішу дійшов палкий борець за совєтську владу Петро Пташинський.[1007]
    
   
   
    
     6. Подвиг юнака Ригузенка з Чорноліски[1008]
    
    
    Наш Чорний ліс, в оточенні якого розташувалося і моє рідне село Веселий Кут, що в Знам’янському районі, служив повстанцям і фортецею, і домом, і сховом.
    Був я тоді хлопцем років п’ятнадцяти-шістнадцяти, і в моїй пам’яті надовго залишилася подія, свідком якої я був.
    Стояла післяжнивна пора 1922 року. У селі розташувався загін червоної кінноти. Стояли постоєм по сільських хатах. Бійці відпочивали, чистили зброю. Я з цікавістю приглядався до всього. Одного дня бачу: на вулиці якась метушня. «Бандітов вєдут!» — гукнув у двір один з будьонівців. Вибіг і я. В оточенні червоноармійців з гвинтівками навпереваги ішли… Ні, бандитами я б їх не назвав. Звичайні наші люди, українці: ні звірячих облич, ні патлатих голів, ні диких поглядів. Це були повстанці, або, як їх у нас називали, лісовики, добродії. Стомлені, схудлі. Руки їм заведено назад і зв’язано. Дехто босий.
    — Судити будуть, — пронеслася чутка по селі, а потім уже й оголосили: «Ідіть на суд!»
    Батько мій не пішов. І мене не пускав. Та я його не послухав.
    Суд тривав два дні… Підсудні вели себе мужньо. Пам’ятаю запитання одного із членів трибуналу: «Советская власть везде стала твердо на ноги. Почему же вы вели эту безнадежную борьбу?» Один з підсудних відповів:
    — Ми не визнаємо цієї влади. Вона московська, а ми хочемо вільної України. Ми ніколи не примиримося з чужим пануванням.
    Тоді запитали й Ониська Бойка, бійця-лісовика:
    — А ты признаешь советскую власть?
    — Не діждете, щоб я її визнавав, цю кровожерну чужу владу. Слава Самостійній Україні!
    Серед захоплених у полон виявився хлопчина, приблизно одних літ зі мною (років чотирнадцяти), — Ригузенко із с. Чорноліски, що між Цибулевим і Веселим Кутом. Його умовляли:
    — Ты еще малолетний, несознательный. Сознайся: тебя подговорили идти в отряд? Ежели это так, трибунал тебя оправдает. Ведь у тебя еще целая жизнь впереди!
    Та хлопець не здався:
    — Ні, мене ніхто не підмовляв. Я стою за Самостійну Україну!
    — Ну, смотри, сам подписал себе приговор.
    А той «приговор» був один для всіх — розстріл. І я бачив, як його виконували. Усіх повстанців-лісовиків повели за село. Вбивали на тому місці, де колись був маєток пана Костинського. Стріляли в спину. Як зараз бачу: Онисько Бойко повернувся обличчям до катів і вигукнув: «Слава Україні!»
    Рідним дозволили поховати розстріляних на кладовищі. На той похорон зійшлося все село.
    А потрапили повстанці до рук карателів через зраду. Видав їх свій же повстанець, колишній царський офіцер Демченко, сам цибулівський. Коли червоні пообіцяли амністію тим, хто добровільно вийде з лісу і здасться, то Демченко довго не думав.
    Повстанці-лісовики мали схованку в підземеллі, виритому в Сацькому яру, — це між Цибулевим та моїм Веселим Кутом.
    Підпільне житло було дуже добре замасковане, зовсім не помітне для ока: молоді деревця, старі корчі, старе опале листя. Демченко провів червоних до землянки, показав вхід. Туди гукнули:
    — Выходите!
    — Не вийдемо! — відповіли повстанці.
    — Кинем бомбу и всех побьем!
    Вийшли. А один непомітно зірвав з голови кашкета і кинув поперед себе. Твердий армійський кашкет покотився до урвища, ніби його понесло вітром. Полонений кинувся за ним.
    — Стой! Стрелять буду!
    — Та я тільки он картуз впіймаю. — Та скік у кручу, та в чагарник.
    Тільки й бачили.
    Чорноліські добродії потім покарали зрадника. Слідкували за кожним його кроком. Труп Демченка знайшли аж через місяць, коли дядьки поїхали в 20-й квартал по дрова. Впізнали його по кашкету та галіфе, бо голову геть об’їли лисиці. Так бойові товариші розстріляних відплатили за відступництво.
    Усі повстанці-лісовики належали до загону отамана Кібця, про якого згадує у своєму історичному романі «Холодний Яр» Юрій Горліс-Горський.
    Окрім вже названих мною вище, пам’ять зберегла ще імена Архипа Бондаренка, Миколи Бондаренка, Якова Запорожця, Пантелія Свириденка, Панька Дяченка, Юзельника. Слава героям![1009]
    
   
   
    
     7. Мій батько — Іван Лютий-Лютенко
     Розповідь дочки отамана
    
    
    Народилася я через два місяці після того, як батько покинув Україну. Так що я знаю про батька із розповіді мами Валентини Колос, рідних і односельчан. Завжди його згадували як добру, порядну, уважну і чуйну людину. У 1925 році ми отримали його останній лист з фотографією. Батько дуже просив маму, щоб вона виховала патріотів України. Отак ми росли і виховувалися біля дідуся, бабусі (Євгенії Трохимівни Цибульської. — Ред.) і мами. Дідусь — Макар Минович Лютий — нам замінив батька. Усе тепло і розум віддавав нам, своїм онукам. До мами нашої ставився як до дочки.
    Так ми жили в Товмачі (Шполянського району. — Ред.) тихо і мирно — до «розкуркулення». А потім почалися переслідування дідуся і мами. Найбільше діставалося мамі від державних властей. Її називали дружиною зрадника-бандита. Це було не життя, а мука — не тільки для наших рідних, а й для нас, дітей. Так хотілося батьківської ласки… А тут ще й батька називають бандитом. І за що, ми не знали. Вже як підросли, тоді зрозуміли. Люди стали радити мамі, щоб узяла розлучення. Порадившись з дідусем і бабусею, мама розлучилася з батьком заочно, а нас переписала на свою дівочу фамілію. Для нас з братом це був великий удар, тому що ми батька дуже любили і надіялися, що рано чи пізно ми з ним зустрінемося.
    Отак, примирившись зі своїм горем, ми і жили. Дідусь і бабуся на певний час, поки трохи утихомирилося з цим розкуркуленням, поїхали до дочки — Наталії Макарівни Козленко — на Донбас. Потім вернулися і жили у доччиній хаті. До нас дідусь і бабуся ходили майже щоденно. Допомагали нам усім. Дідусь працював у колгоспі. Бабуся хазяйнувала вдома і у нас, бо мама працювала вдень у колгоспі, а ночами шила, тому що податки такі великі були. Ще і дідусь допомагав платити і нас учити. Так ми, примирившись зі своїм горем, і жили, не знаючи нічого про батька. Але ось у 1938 чи 1939 році, точно не пам'ятаю, прийшов лист з Польщі до дідуся. Батько просив дідуся, щоб він вислав йому метрику, і питав, як діти і жінка. Звичайно, ми зраділи, що батько живий. Метрику йому вислали, і мама написала листа від імені дідуся. А через декілька років — ця проклята війна. І от десь у кінці 1941 року прийшов з полону наш сільський хлопець Галушко Дмитро і говорить, що чоловік, який його виручив з полону, дуже похожий на мого брата Олександра. І цей чоловік сказав йому: «Пам'ятай, що тебе виручив з полону Іван Лютенко». І ще Дмитро казав, що у нього (Івана Лютого-Лютенка. — Ред.) повна хата полонених, і серед них водянський Барабаш, який дуже хворий. Барабаш йому сказав, що як подужає, то зразу приїде додому. «А цей Лютенко дав мені документи і харчі на дорогу, і я поїхав скоріше додому», — так розповідав Дмитро Галушко.
    Дійсно, десь через неділь дві чи три приїхав Барабаш, який привіз лист від батька і фотографію батькової дружини і сина Юрка. Батько просив маму, аби вона йому простила, що він женився. Їй цього листа довго не давали, а згодом дідусь дав. Мама сказала, що інакше і не могло бути, тому що чоловік сам так довго не буде, та ще й в чужому краї. Але після цього довго плакала. Дідусь сказав: «Я тобі співчуваю, дочко, але в цьому нічим не можу допомогти».
    Приїхали з полону ще калигірці, шполяни і, здається, з Матусова. І усі говорили, що виручив їх з полону Іван Лютенко. Фамілії я їх не знаю. Шполяни їздили до батька по соду, сіль, серпи. Це ж була війна. Не було у нас нічого, отож люди шукали собі кусок хліба і грошей для щоденного прожиття.
    У другий набір до Німеччини попав і мій брат Олександр. Коли переїхали польський кордон, то ешелон довго стояв і брат цим скористався, вийшов надвір ніби по своїй нужді… Вийшов на дорогу, спинив машину грузову, попросився до Холма. Польську мову він трохи знав. Отак і доїхав до Холма. Адресу батька він знав. І знайшов його дім.
    Батька дома не було, а були гості. Вони взнали зразу, що це син Івана Макаровича. Всі його вітали. А тут незабаром і батько прийшов. Також зразу узнав свого сина. Батько його і цілував, і щипав, і кусав, і плакав, і радів.
    Батько пишався сином. Олександр був культурний, вихований, грамотний. Не вмів тільки панночкам руку цілувати.
    Отак брат і залишився біля батька. Поки жили у Польщі, то листи одержували часто. А після був перерив.
    У 1953–1954 рр. був перший лист з Америки від Олександра, де він писав, що у них усі живі, здорові, але у нас вже не було ні дідуся, ні мами. Дідусь помер 1943 року, а мама у 1946 році.
    Маму замучили. Їй ще більше стали докоряти батьком (тобто чоловіком. — Ред.). Вони думали, що батько робив на німців. Мамі виповнилося лише 50 років, як вона померла. Звичайно, були і добрі люди, які нам допомагали. Десь у 1960–1965 рр. бабусю забрала дочка до Шполи, де жила сама, а потім переїхали у Київ, де бабуся і померла. Труну привезли до нас додому, в Товмач, попрощалися і похоронили бабусю у Товмачі, біля дідуся. Листи від батька стали ходить регулярно, а потім і почав нам батько висилати посилки. А в 1981 році запросив мене до себе. І от я одчаялася поїхати в таку даль, бо так хотілося побачити батька. І я на 59 році свого життя побачила вперше свого дорогого і такого жаданого батька.
    Поїхала я з меншою дочкою Валентиною. Зустріч була і тривожна, і радісна. Батько водив нас і в український ресторан, і в церкву, і український клуб, і до своїх знайомих. Батька дуже поважали всі українці, які там жили. Познайомив нас з паном, нині покійним, Михайлом Дорошенком, з його сином і невісткою. Батько був добрий розказчик. Як зачне розмовляти, то як вода в річці біжить, так біжать його слова. Де вони тільки бралися, ті слова?! І слова такі розумні, ділові. Батько говорив, щоб діти і онуки училися і пам'ятали, хто наші вороги. Говорив: «Бережіть Україну, не давайте на поталу її москалям». Зустріч була радісна, а прощання зі слізьми. Батько плакав, казав, що до нас уже звик, як тепер буду? Я говорю, ми ще побачимося, може, Ви до нас приїдете. Я б тільки хотів померти в Україні, каже, але боюся туди їхати, бо старий. Якби молодший, то поїхав би, може. Ще й повоював би, хоч словами, з цими москалями. Дочки мої обидві їздили, як дідусь був хворий…
    Батько помер 20 березня 1989 року на 92 році життя (син Юрій твердить, що 19 березня. — Ред.). Царство йому небесне і земля пухом.
    
    Марія Іванівна ТЕМЧЕНКО
    м. Черкаси
    
   
  
  
   
    Епілог
   
   
    
     Московська хода по черкаській землі
     (Післямова автора)
    
    
    Тотальна війна проти України призвела до вилюднення повстанських сіл. Холодноярські села та хутори, за визнанням чекістів, «обєзлюднєлі». І все ж опір росіянам не вщухав. Про це свідчить і бюлетень таємно-інформаційного відділу при Совнаркомі УССР № 99 від 29 жовтня 1921 року під назвою «Борьба с бандитизмом на Правобережной части Кременчужчины…». Саме до новоствореної Кременчуцької губернії було тоді віднесено Черкащину та Чигиринщину, зокрема і Холодний Яр…
    «К середине июля м-ца Кременчугская губерния занимала одно из первых мест на территории Украины по силе бандитизма, — зазначали чекісти. — Пользуясь благоприятными топографическими условиями, колоссальными лесными массивами, балками, болотами и многочисленными островами на р. Днепр и Тясмин и широким сочувствием местного населения, банды в продолжение почти 3 лет безнаказанно оперировали в южной части губернии, срывая всякую советскую продработу на селе. К 15 июля на территории Правобережной части Кременчужчины оперировало 15 организованных банд, общая численность которых доходила до 550 конных и пеших. Во главе бандитских шаек стояли популярные главари петлюровского повстанчества: Железняк, Нагорный, Назар-Стодоля, Хвыля, Черный Ворон, Орел, Голый и др.
    Окраска всех без исключения банд — петлюровская. Главари частью вели в своих бандах организационную работу по созданию дисциплинированных бандитских кадров, частью действовали активно, нападая на расположения войсковых частей, сахзаводы, лесоразработки и т. д.; терроризируя своими операциями местный советский аппарат, работавший под постоянной угрозой бандитских налетов».[1010]
    До середини літа 1921 року партизани були володарями становища в селі. Окупанти навіть не знали, хто їм протистоїть конкретно. «Едешь, бывало, в поле, — зазначав В. Биструков, що встановлював «соввласть» на Чернігівщині, — видишь пахаря, а оказывается — бандит, принимавший участие в налете. Встречаешь старика-пастуха, расспрашиваешь о банде, а он оказывается шпионом банды, дает ложные сведения, а банда в кустах, в двадцати шагах».[1011]
    Так було і в Холодному Яру. Вдень селяни порядкували на городі, чекаючи ночі, щоб розквитатися з лютим ворогом. Тож офіційні дані чекістів про кількість партизанів точними назвати важко. Тим більше що агентурний апарат їм ніяк не вдавалося налагодити. З окупантами практично ніхто не хотів співпрацювати, адже чи не кожна хліборобська родина була пов’язана з Визвольним рухом — чи сини, чи батьки, чи дядьки, а хтось-таки був у лісі.
    «Абсолютно все селяне против советской власти, даже хуже…»[1012] — писав 21 квітня 1921 року уповноважений районного партійного комітету А. Пєтухов. А 18 липня 1921 року на засіданні Кременчуцької військової губернської наради було оголошено, що на території Кременчуцької губернії діє «не один десяток бандитських організацій» загальною чисельністю 18700 чоловік, а «головною базою концентрації бандитських сил є Холодний Яр».[1013]
    У середині липня за справу взявся представник ще одного «братнього» народу — «тов. Замме». Він активізував військово-агентурну роботу і розкинув «широкую сеть неподвижных гарнизонов в постоянных очагах бандитизма». Армійські частини поставили не тільки у Чигирині і Кам’янці, а й у «бандитських» селах: Жаботині, Мельниках, Полуднівці, Матвіївці, Любомирці, Яничі (тепер Іванівка), Цвітній, Вищих Верещаках, Трилісах, Бондуровій, Баландиному, Капітанівці та містечку Златопіль. Окрім того, в окрузі нишпорили, вишукуючи здобич, дев’ять «летучих отрядов по борьбе с бандитизмом». Та армійські командири не знали особливостей партизанської війни, через що отамани продовжували здійснювати «абсолютно безкарно широкі операції».[1014]
    Про серйозність намірів російських завойовників свідчило й прибуття в Кременчуцьку губернію польового штабу ВУЧК «по боротьбі з бандитизмом» на чолі з Михайловим. Він об’єднав у своїх руках ЧК і особливі відділи військових частин. Завдання перед ним Совнарком поставив непросте — секретні працівники мали ретельно вивчити лісові масиви, з’ясувати характер, чисельність і місцеперебування лісовиків. Для цього чекісти планували створити широку «осведомительную сеть» з трьохсот чоловік. А політруки розробили план широкої пропагандистської кампанії «по расслоению Чигиринського села, организации аппарата власти».[1015]
    Про що свідчать такі плани? Про відсутність совєтської влади на Чигиринщині (як і колись денікінської) та про єдність українського села принаймні до літа 1921 року — попри п’ятилітні зусилля Москви.
    Рішучі дії завойовників у липні привели до низки перемог, але успіхи виявилися тимчасовими. Це і констатує бюлетень таємно-інформаційного відділу при Совнаркомі УРСР № 215 від 25 листопада 1921 року. «Октябрь (1921 р.) на Кременчужчине, особенно в Правобережной ее части, — свідкували чекісти, — прошел под знаком быстрого роста бандитизма, придавленного было в августе и сентябре рядом успешных операций войсковых частей и агентуры. В последних числах октября бандитизм стал оживать в Чигиринском и Черкасском уездах… Так, в разных местах Чигиринского уезда за первые 10 дней октября, по данным Отуправа Губисполкома, активно проявили себя банды: Орла в 60 сабель, Хвыли в 60–80 чел., отряд Загороднего — в 30 человек…
    К прежней тактике действий крупными массами руководители бандитизма в губернии в октябре не вернулись; они продолжали применять те же методы борьбы с Соввластью, которые практиковали с конца августа почти все атаманы Украины: быстрые и подвижные, малочисленные отряды без обозов и по преимуществу конные, неожиданные налеты, уклонение от столкновения с нашими отрядами. Мелкие шайки, зачастую отряды одной и той же банды, рассеяны повсюду: на заседании Губвоенсовещания Кременчужчины 26/X член ЦК тов. Хоречко, совершивший объезд губернии, заявил, что «в каждом уголке, каждом селении чувствуется присутствие бандитов; на Кременчужчине нет атаманщины, нет повстанцев, но есть скрытая работа атаманов-петлюровцев».
    Характер бандитской деятельности — организованный террор местного аппарата власти: мелкие шайки систематически убивают рабочих, разрушают органы, уничтожают мелкие продотряды. Так, в Ротмистровской волости Черкасского уезда банда Загороднего изрубила отряд продмилиции 15 чел.; в с. Макиевке (Матвіївці. — Ред.) Чигиринского уезда бандиты разоружили и увели с собой кр-цев продотряда…
    Организованное уничтожение местных работников явилось основной причиной резкого падения интенсивности Советского строительства, ожившего было во время сентябрьського затишья бандитизма, и ослабления поступления продналога…
    Ряд бандитских шаек губернии в октябре ставил себе определенную задачу — сорвать продналог путем террора и путем широкой агитации среди крестьянства. Сводки Отуправа Губисполкома сообщают, что все операции банд Медведовской волости сводились исключительно к воспрепятствованию сбора продналога; банда Загороднего в Чигиринском уезде принимала все меры к срыву продналоговой кампании… Вследствие бандитских операций продработа на местах почти везде стала возможной только при наличии вооруженной силы». Крізь зуби визнавали москалі, що у жовтні 1921 року опір холодноярців швидко зростав, а партизанський рух «продемонстрував свою силу успішною боротьбою з місцевою владою».[1016]
    Оце зізнання свідчить про природу повстанського руху. Він був національно-соціальним за суттю: козацтво повстало проти «обдирації рідного краю».
    У листопаді, за визнанням чекістів, настрій селянства ставав «все більш пригніченим і навіть переходив у ворожість, найвищої точки ця крива досягає в травні… (1922) року». Відтак хлібороби мали надію лише на гайдамаків і найактивніше їм допомагали. Бажаючи позбавити лісовиків підтримки місцевих жителів, чекісти намагалися нацькувати їх одне на одного. Плануючи літню кампанію «пацифікації», росіяни задумали спонукати хліборобів на активну боротьбу зі своїми братами через введення «інституту відповідальних» («отвєтчіков»). Це був апогей політики, спрямованої на розбиття українського села, українських родин, яку Москва проводила вже шостий рік. Викликати громадянську війну в селі, коли батько піде на сина, а дочка на матір, — ось чого хотіли добитися ненависні окупанти. Для реалізації цієї диявольської ідеї на Черкащині було створено надзвичайну трійку у складі представників ҐПУ, повітового «воєнсовєщанія» та військового командування.[1017]
    «Інститут відповідальних» встановили в 27 населених пунктах Холодноярщини. Не вірячи, що «соввласть» убиватиме невинних людей, селяни поставилися спочатку до цього нововведення без страху, але, коли за появу в їхніх селах лісовиків почалися розстріли відповідачів і «кількість розстріляних за 4–5 тижнів сягнула 50 осіб»,[1018] люди постали перед страшним вибором: щоб зберегти своє життя, виявляється, треба видавати рятівників-добродіїв…
    Паралельно зі страшними репресіями москалі продовжували відбирати у людей продовольство і фураж. На початку 1920-х років ненаситні «брати» вивезли з України величезну кількість хліба. Тільки в період з 1 вересня по листопад 1920 року в селян було відібрано 21 мільйон пудів хліба.[1019] Але не все продовольство довезли до Московщини, адже хлібороби де могли руйнували колії, зупиняли поїзди, відбираючи своє.
    Незважаючи на неврожай в Україні, Москва не звільнила поневолений народ від так званого продовольчого податку, як це зробила стосовно селян Поволжя, де також почався голод. Попри неврожай у Кременчуцькій губернії, московську продовольчу програму тут було виконано блискуче. Відібравши все що можна, «сєвєрниє братья» урочисто рапортували Леніну і один за одним висилали ешелони в Москву та Поволжя. Маріонетковий харківський уряд навіть нагородив Кременчуцьку губернію червоним прапором — за те, що місцеві керівники успішно видерли у хліборобів набутки їхньої праці. Більше того, озлоблений непоступливістю українських селян, Кремль вирішив переселити в Україну «крєстьян с голодающіх областєй Росії». 23 серпня 1921 року це питання Совнарком «обговорив»… І в Україну потяглися ешелони з московською татарвою. Більшовики хотіли вирішити проблему, як вони казали, «бандітского района», змінивши в ньому населення — хліборобське українське на розбійне московське.
    Політика переселення росіян в Україну здійснювалась і раніше. Колись цим ревно опікувався царський генерал Вавілов. Відтак у деяких українських селах росіяни складали чималий відсоток.
    Поруч із політикою заселення «юга Росіі» «крєстьянамі», царі заохочували українських хліборобів виїжджати в Сибір та на Далекий Схід. І сотні тисяч наших братів, яких привабили обіцянками надати фінансову допомогу та великі наділи землі, покинули Батьківщину і розсіялися на безмежних просторах Росії…
    Комуністичний режим уже не стільки заохочував, як насильно депортував сотні тисяч українців з «неблагонадійних» районів за Урал та в Казахстан. У 1920-х роках Кремль розпочав в Україні «социалістічєскіє стройкі», на які спрямував мільйони росіян і русифікованих «інородцев», бо, бачте, місцевої робочої сили не вистачало.
    Хоч на початку 1920-х років українське селянство масово вимирало, Москва і Харків кричали на весь світ тільки про голод у Поволжі. «Про голод на Україні — ані слова, ніби на Україні його не було». Більше того, в Україну масово завозили московську сарану і розміщали в селах «за допомогою збройної сили і гармат».[1020]
    Лише у грудні 1922 р. більшовики визнали, що в Україні голод. На 2-му Всеукраїнському з’їзді рад Мануїльський коротко заявив, що «п’ять українських губерній уражено на смерть».[1021] Це нехотя підтвердив і Хаїм Раковський. Але це не спинило московського грабунку, навпаки, активізувало його. В повітах почали запроваджувати нові сесії «продревтрибуналу». Так, у Єлисаветградському повіті було організовано дві додаткові сесії. Всього ж у повіті «на повну котушку» працювало «чотири сесії продревтрибуналу, розбиті на 12 груп», — повідомляв 19 грудня РОСТ з Єлисаветграда.[1022]
    Чекісти, серед яких домінували недружні нам євреї, нещадно нищили тих, хто, не бажаючи вмирати голодною смертю, ховав хліб. Канадський журналіст Остап Терлецький сповіщав, що тільки в одному з придніпрянських повітів на початку 1922 року було розстріляно шість тисяч чоловік.[1023]
    Москва здійснювала етноцид, нахабно запевняючи приречених у любові, «слов’янській єдності» та «інтернаціональній солідарності».
    Чи зробимо ми, українці, належні висновки з нашої історії, чи збагнемо нарешті ганебну роль Росії в нашій долі? Чи далі, як дурні діти, будемо тішитися московською «протекцією» і «ласкою»?..
    
   
  
  
   
    Додаток № 1. Короткі біографії
   
   
    
     1. Неповний список вищого військового керівництва Холодного Яру в 1917–1922 роках
    
    
    БОНДАРУК (Бондарчук) Микола Іванович (? —?). Військовий діяч; Головний отаман Холодного Яру.
    Прибув на Холодноярщину, оголосивши себе представником уряду УНР. У січні 1921 р. в с. Цвітній на з’їзді отаманів Чигиринщини був «визнаний представником УНР», а також «старшим» повстанського руху Чигиринського повіту. Об’єднав під своїм керівництвом усі партизанські загони Холодного Яру, сформував нову структуру: начальником штабу і відділу піхоти став Максим Терещенко, командиром 1-го Холодноярського кінного полку — Ларіон Загородній, командиром 2-го Холодноярського кінного полку — Пилип Хмара. Поранений у бою з 222-м червоним полком, розбитий у бою з Латиською дивізією неподалік Черкас. Категоричний противник «амністії». Зміщений на «районному з’їзді» отаманів, старшин та інтелігенції у Цвітнянському лісі на вимогу отаманів Герасима Орла-Нестеренка і Сергія Отаманенка, які повідомили, що «Бондарчук присланий з-за кордону як простий інформатор і на організацію права не мав».
    За таємним наказом Бондарука вбито козака Петра Стасенка. Хотів Бондарук знищити і Пилипа Хмару — нібито через непослух. У травні 1921 р. під час сварки, що виникла після поразки під Черкасами, Бондарчук зарубав Максима Терещенка. Повстанці підозрювали, що Бондарчук — агент ЧК, але доказів проти нього не мали. У липні 1921 р. на останньому з’їзді отаманів Холодного Яру оголошений поза законом, після чого зник. Подальша доля невідома.
    
    ДЕРКАЧ Іван Тимофійович (? Жаботинська вол. Черкаського пов. Київської губ., тепер Кам’янський р-н Черкаської обл. — після 4.8.1921). Військовий діяч; заступник командира полку гайдамаків Холодного Яру (поч. 1920), командир полку гайдамаків Холодного Яру (квітень 1920), командир холодноярської бригади (вересень 1920), член Окружного повстанського комітету (8.9.1920, м. Чигирин), отаман 1-го куреня Холодного Яру (березень 1921).
    «Старшина військового часу, син селянина з-під м. Жаботина». 4 серпня 1921 р. піддався на більшовицьку «амністію». Подальша доля невідома.
    
    НЕЗБІЄНКО (? —?). Військовий діяч. У травні — червні 1919 р. — «батько-отаман Холодного Яру». За переконаннями соціаліст. Прихильник гасла «За радянську владу без комуністів». Подальша доля невідома.
    
    ПЕТРЕНКО Іван (? с. Пруси Черкаського пов. Київської губ., тепер с. Михайлівка Кам’янського р-ну Черкаської обл. — після 4.8.1921). Військовий і громадський діяч; отаман Першого (основного) куреня полку гайдамаків Холодного Яру (1920), отаман Холодноярської бригади (1920), голова Холодноярського окружного штабу (1921), Головний отаман Холодного Яру (1921); військове звання — старшина Армії УНР.
    Піддався на «амністію» (вдруге) 4 серпня 1921 року. Подальша доля невідома.
    
    ТЕРЕЩЕНКО Максим (? с. Суботів Чигиринського пов. Київської губ. — травень 1921, ліс Чута). Військовий діяч; повстанський отаман, командир гарматної батареї Степової дивізії (1920), заступник отамана Чорноліського полку, начальник штабу та кулеметної команди об’єднаного повстанського загону (грудень 1920), начальник Холодноярського повстанського штабу (січень 1921); військове звання — штабс-капітан російської армії.
    Отаман Холодного Яру і Чорного лісу. Співпрацював з Пилипом Хмарою, Костем Блакитним, Сергієм Клепачем і Барановим. Діяв переважно у районі Чорного лісу (с. Цвітна). У грудні 1920 р. під час невдалої спроби холодноярців пробитися за р. Збруч (на «польський бік») керував штабом об’єднаного повстанського загону. Вбитий Миколою Бондаруком.
    
    ЧУЧУПАК Семен Юхимович (? с. Мельники Чигиринського пов. Київської губ. — після 4.8.1921). Військовий і громадський діяч, вчитель; член Холодноярського повстанкому (вересень 1920), заступник голови Холодноярського окружного штабу (1921).
    Двоюрідний брат Василя, Петра та Олекси Чучупаків. Військове звання — прапорщик (?). Піддався на «амністію» 4 серпня 1921 року. Подальша доля невідома.
    
    ОТАМАНЕНКО Сергій (? —?). Військовий і громадський діяч; член Холодноярського повстанкому (1920, 1921), член Право-лівобережного окружного повстанського комітету (липень 1921), начальник штабу військ Холодноярської округи (липень 1921).
    Збирався піддатися на «амністію». Подальша доля невідома.
    
    Підготував Роман Коваль
    _____________________________________
    Біографії інших керівників Холодного Яру читайте у розділах «Брати Чучупаки», «Кубанський ватажок Холодного Яру Федір Уваров», «Кость Блакитний, Головний отаман Холодного Яру», «Іван Лютий-Лютенко, звенигородський отаман», «Чорний Ворон з-під Лебедина», «Ларіон Загородній, отаман Чорного лісу і Холодного Яру», «Головний отаман Холодного Яру Герасим Орел-Нестеренко».
    
   
   
    
     2. Короткі біографії засуджених у справі холодноярських отаманів
    
    
    ДОБРОВОЛЬСЬКИЙ Олексій Трохимович (17.3.1899, с. Єлисаветградка Єлисаветградського пов. Херсонської губ. — 9.2.1923, м. Київ). Козак Чорноліського полку Пилипа Хмари і загону Мефодія Голика-Залізняка.
    Мама — робітниця, про батька на допиті не згадував. Мав брата і сестру 16 років. Безпартійний. Хлібороб. З 1915 р. служив в економії.
    Учасник повстання 1920 року. «Брав участь в багатьох сутичках з червоними». Партизанив три роки, зокрема в лісі Нерубай. У кримінальній справі Олексія називають «казаком банди Залізняка».
    На питання «Чому ви взяли участь у повстанні проти соввлади в 1920 році?» відповів: «Повстання було загальне, поголовне, тому я брав у ньому участь».
    Арештований в Звенигородці 29 вересня 1922 року. При арешті відібрано наган № 2610, російський карабін, бомбу («лимонку»), козацьку шашку, годинник, шкіряний гаманець. 2 лютого 1923 р. Надзвичайною сесією Київського губернського трибуналу засуджений до розстрілу. Загинув під час повстання в Лук’янівській в’язниці. У списку загиблих значиться під № 26.
    
    ЗДОБУДЬ-ВОЛЯ (БЛОХА) Кость Якович (10.1.1875, ст. Кримська Таманського відділу Кубанського козацького війська — 9.2.1923, м. Київ). Військовий діяч, вчитель; командир батальйону піхоти 25-го стрілецького полку російської армії, організатор і командир 2-го полку 1-ї Синьої дивізії (1918), командир бригади УГА (1920), організатор антиросійського підпілля на Півдні України (1921–1922), начальник штабу отамана Чорного Ворона (Платона Черненка, 1922); військове звання — полковник Армії Української Держави.
    Народився в козацькій родині. Закінчив Ярославську гімназію та Чугуївське юнкерське училище. Учасник Першої світової війни. В 1914–1918 роках перебував у німецькому полоні у таборі Зальцведель. Організатор українського руху в таборах для військовополонених. За переконаннями — гетьманець. Арештований 17 серпня 1922 р. у м. Києві. Обвинувачувався «в бандитизмі і організації збройного повстання проти совєтської влади». 2 лютого 1923 р. Надзвичайною сесією Київського губернського трибуналу засуджений до розстрілу. Загинув під час повстання в Лук’янівській в’язниці. У списку загиблих значиться під № 27.
    ЛЯШЕНКО Іван Якович (1893? с. Піщаний Брід, тепер Кіровоградської обл. — 9.2.1923, м. Київ). Підпільник мережі отамана Чорного Ворона (Платона Черненка), агроном.
    Народився в селянській родині. Безпартійний. Освіта середня. Арештований за звинуваченням у контрреволюційній діяльності і бандитизмі. «Громадянин Ляшенко, будучи агрономом, всю свою діяльність проводив в селі. Це йому, як українському шовіністу-петлюрівцю, давало можливість вести на селі серед селян контрреволюційну роботу» («Заключение по делу 446-7971»). В червні 1922 р. він познайомився з отаманом Чорним Вороном (Платоном Черненком). Отаман використовував його хату як штаб-квартиру. Співпрацював Ляшенко і з отаманами Лютим і Ґонтою, а також із полковником Здобудь-Волею. 2 лютого 1923 р. Надзвичайною сесією Київського губернського трибуналу засуджений до розстрілу. Загинув під час повстання в Лук’янівській в’язниці. У списку загиблих значиться під № 33.
    
    МУШКЕТ Леонід Павлович (1895? м. Золотоноша Полтавської губ., тепер Черкаської обл. — ?). Підпільник, інженер.
    За походженням дворянин. Походив із потомственних почесних громадян міста Золотоноші. Навчався в Імператорському технічному училищі. Чекісти називали його «хитрим і розумним чоловіком».
    «Мушкет, українець за походженням та український шовініст за духом, весь час відчував потяг до петлюрівських підпільних кіл. Ще з моменту зародження петлюрівщини на Україні він пішов на службу в петлюрівську армію, служив в галицьких частинах, якими командував полковник Здобудь-Воля… Мушкет переходить на совєтську службу… Активної участі в петлюрівській роботі він до 1922 року не бере. Як спеціаліст-інженер він винайшов турбіну внутрішнього згорання і застосовує її до аероплана, що дає можливість зменшити вагу аероплана в 5–6 разів; потім він винайшов нову вибухову речовину, яка за силою перевищує всі існуючі вибухові речовини майже в 10 разів; також винайшов спосіб введення повітря в звичайні гранати-лимонки, що збільшує силу розриву (вибуху) в 5–6 разів. Всі ці винаходи, здавалось, мали би бути передані совєтській владі як нові досягнення в галузі військової техніки, але Мушкет, не будучи прибічником останньої, через деяких своїх знайомих знайомиться з капітаном американського міноносця № 242, через якого веде переговори про можливий продаж своїх винаходів американцям чи англійцям». А взагалі, Мушкет прагнув свої винаходи передати «у розпорядження істинної української влади».
    Арештований. Обвинувачений у «бандитизмі і збройному повстанні проти Соввласті». Засуджений до 10 років позбавлення волі.
    
    ТКАЧЕНКО Василь Федорович (1900, с. Єлисаветградка Єлисаветградського пов. Херсонської губ. — 15.2.1923, м. Київ). Козак отамана Герасима Нестеренка-Орла (1920, 1921) та Ларіона Загороднього (1921, 1922).
    Безпартійний хлібороб. Неграмотний. Нерухомістю не володів. 1920 року служив у Красній армії, звідки того ж року втік до загону отамана Нестеренка-Орла, але, будучи незадоволеним ним (бо той часто призначав його в караул), перейшов до відділу Ларіона Загороднього. Учасник боїв у с. Володимирівка (літо 1921, разом з отаманом Нестеренком), а у складі загону Загороднього брав участь у нальоті на червону кавалерію в с. Шпакова Єлисаветградського повіту (відбили 30 коней), зупинці потяга Ростов — Київ, нальоті на «продтрибунал» в с. Буда, що під Лебедином, та ін.
    При арешті відібрана кавалерійська шашка, кавалерійська гвинтівка, наган.
    Видав на слідстві селянина Дубину з хутора Білявка Єлисаветградського повіту, який був інформатором партизанів. Назвав прізвища повстанців Дибенка і Коханенка із загону Нестеренка-Орла, які кепкували над ним за те, що служив у Красній армії та що Махно розбив цей червоний відділ.
    2 лютого 1923 року Надзвичайною сесією Київського губернського трибуналу засуджений до розстрілу. Помер за дві години перед розстрілом.
    
    Підготував Роман Коваль
    ________________________________
    Згідно з «Архівною кримінальною справою № 1136 відносно Завгороднього І.З. та інших», до розстрілу засуджено Ларіона Загороднього, Мефодія Голика-Залізняка, Дениса Гупала, Тимоша Компанійця, Олексія Добровольського, Василя Ткаченка, Юрія Дроботковського, Григорія Яковенка, Здобудь-Волю (Костянтина Блоху), Івана Ляшенка та до 10 років ув’язнення — Леоніда Мушкета.
    Оскільки у цій книзі є нариси про Ларіона Загороднього, Мефодія Голика-Залізняка, Дениса Гупала, Тимоша Компанійця, Юрія Дроботковського, Григорія Яковенка, то короткі біографії подаємо лише на Костя Здобудь-Волю, Олексія Добровольського, Івана Ляшенка, Леоніда Мушкета і Василя Ткаченка. Нарис про Костянтина Здобудь-Волю можна прочитати у книзі Романа Коваля «Нариси з історії Кубані» (Київ: Фоліант, 2004. — С. 215–227).
    
   
   
    
     3. Неповний список козаків і старшин полку гайдамаків Холодного Яру з села Грушківка Чигиринського повіту Київської губернії
    
    
    АПІЛАТ («Загинайко») Григорій Ананійович (1893/1895, с. Грушківка, тепер Кам’янського р-ну Черкаської обл. — 1920/1921, с. Грушківка). Козак 3-ї пішої сотні полку гайдамаків Холодного Яру (командир Сидір Темний). Парубок. Убитий червоноармійцями 105-го полку (Григорій пробирався по заметах до батьківського дому, а від Мотриного монастиря слідом їхали москалі; спочатку вони поранили Григорія в стегно, потім, наздогнавши, рубанули шаблями, а тоді, підклавши колодку, відрубали голову і, поклавши її в мішок — «для отчьота», поїхали далі на Кам’янку). Під час похорону батьки поклали у труну замість голови квітку. Похований у Грушківці. Могила не збереглася.
    
    АПІЛАТ Іван Гараськович. Козак полку гайдамаків Холодного Яру. У 1970-х роках повернувся у Грушківку.
    
    АПІЛАТ Іван Костьович (бл. 1900, с. Грушківка —?). Козак 3-ї пішої сотні полку гайдамаків Холодного Яру (командир Сидір Темний). Парубок. Загинув у бою з більшовиками за межами Холодного Яру. Хата, де він народився і жив, збереглася.
    
    АПІЛАТ («Квочка») Кирило Костьович (1896/1897, с. Грушківка — 1920, с. Грушківка). Козак 3-ї пішої сотні полку гайдамаків Холодного Яру (командир Сидір Темний). Парубок. Мав чудовий голос, навчався у Київській консерваторії. Убитий більшовиками (було відтято голову). Похований у Грушківці. Могила не збереглася. Мешканець Грушківки Іван Березюк припускає, що саме його голову (і брата Максима) більшовики наштрикнули на спис у с. Косарі біля залізниці. Хата, де народився і жив Кирило, збереглася.
    
    АПІЛАТ Максим Костьович (1898/1899, с. Грушківка — 1920, Грушківка). Козак 3-ї пішої сотні полку гайдамаків Холодного Яру (командир Сидір Темний). Парубок. Убитий більшовиками (було відтято голову). Похований у Грушківці. Могила не збереглася. Мешканець Грушківки Іван Березюк припускає, що саме його голову (і брата Кирила) більшовики наштрикнули на спис в с. Косарі біля залізниці. Хата, де народився і жив Максим, збереглася.
    
    АПІЛАТ («Загинайко») Трохим Ананійович (1896/1897, с. Грушківка — 1921, с. Грушківка). Козак 3-ї пішої сотні полку гайдамаків Холодного Яру (командир Сидір Темний). Парубок. Полонив його у лісі Лопата зі своїми карателями. Привели у Заїчиний яр до двоповерхового будинку, нещодавно купленого його батьком у лісника Гречаного. У матері запитали, чи її то син. Вона злякалася, сказала, що ні. Трохим присовістив її, що від нього відмовилася. Далі повезли його в Кам’янку, а потім у Черкаську ЧК. А хату батьків спалили. У Черкасах його піддали тортурам, а тоді відпустили. Він ледь доповз до рідного села і за два-три дні помер. Похований у Грушківці. Могила не збереглася.
    
    БЕЗРУКАВИЙ Порфир Антонович (? с. Грушківка — 1950-ті, с. Грушківка). Козак полку гайдамаків Холодного Яру. У першому шлюбі з Наталею «Копійкою» (дочкою Федора Дінця-«Копійки») пустив у світ дочку Ліду (1926 р.). У другому шлюбі з Гапкою з х. Лопати П. Безрукавий мав дочку Галю і сина Миколу. В 1944–1952 рр. працював лісником у Грушківському лісництві. Помер і похований у Грушківці. Могила збереглася.
    
    ГРЕЧАНИЙ («Бацац») Гарасько Несторович (поч. 1890-х, с. Грушківка —?). Козак полку гайдамаків Холодного Яру. Власник одного з семи грушківських вітряків, найкращого за якістю помолу. З лісу повернувся 1921 року. Дружина Горпина народила йому сина Михайла (1921 року). Мав неврівноважений «скажений» характер. Млин конфісковано під час колективізації. Арештований навесні 1936 року. Зі слів родича Івана Платоновича Цвіркуна, Гараська заморили у тюрмі голодом.
    
    ЗАСЯДЬКО («Кисіль», «Заєвич») Василь (Вільям) Іванович (березень 1902, с. Грушківка — 29.3.1977, провінція Британська Колумбія, Канада). Козак 3-ї пішої сотні Холодного Яру. Мав сестру Хтодорю. Дружина Вустя Платонівна Шишка з Нової Осоти (тепер Олександрівський район Кіровоградської обл.) народила йому четверо дітей (Миколу, Галю, Андрія, Марусю). Жили на Орличині. Наприкінці 1930-х рр. за ним не раз приїжджав «воронок» і він змушений був ховатися у лісі. Під час Другої світової війни співпрацював із німцями, брав участь у боротьбі проти червоних партизанів. Після війни емігрував до Норвегії, пізніше, до Канади, де змінив прізвище на Вільям Заєвич. Володів польською, норвезькою та англійською мовами. У СССР числився у списках військових злочинців. Автор книг спогадів. Похований на кладовищі Семетарі.
    
    ЗАСЯДЬКО («Стасюк») Юхим Трохимович (1895, с. Грушківка — 1942). Козак кінної сотні Андрія Чорноти полку гайдамаків Холодного Яру. Родина: мати Домаха, брат Марко і старша сестра (ім’я не збереглося навіть у пам’яті рідних). Учасник Першої світової війни. Потрапив у полон до німців, з якого повернувся 1918 року. Воював у лавах Армії УНР. 1924 року піддався на «амністію». Того ж року одружився з Оксаною Рожман, яка народила йому двох синів — Івана (1925 року) і Миколу (1930). 1932 року «розкуркулений» і висланий до Сибіру. Невдовзі повернувся. Вдруге репресований 1937 року (присуджено 10 років). Відбував покарання в м. Ворошилов (Уссурійськ), пізніше — на Кавказі. 1942 року, під час відступу Красної армії, тюрму, в якій перебував Юхим, було підірвано. Син Микола живе на Далекому Сході у Приморському краї (Росія).
    
    ЗІНКЕВИЧ Гнат Іванович (1880/1885 — весна 1920). Військовий діяч; грушківський сотник. Місце народження невідоме. Народився у родині лісника. Згодом Іван Зінкевич переїхав до Грушківки. Коли мати Гната померла, батько одружився на іншій жінці, з якою нажив Бориса (1901–1938). У час Визвольної боротьби родина Івана Зінкевича «не підтримувала з Гнатом ніяких стосунків, навпаки, відсторонилися, викресливши його з числа рідні». Дружина Бориса пішла з життя 1977 року. Померла і її старша дочка, а молодша, Вікторія Борисівна Ушаткіна, 1931 р. народження, нині проживає у Грушківці.
    У червні 1919 року як «отаман Ради старшин Табору гайдамаків-повстанців у Холодному Яру на Чигиринщині» затвердив «Начерк проекту Державного законодату для «Української Трудової Республіки» (Кам’янець-Подільський, 1919). Захоплений у полон біля Копинчаківського лісу, коли повертався з холодноярцями після бойової операції у Новомиргороді. Перебував у тюрмі Єлисаветградської ЧК, де й був страчений.
    
    ІЩЕНКО Лука Якович (? — 1933). Козак полку гайдамаків Холодного Яру. В час Визвольної боротьби мав 20–25 років. Помер під час Голодомору. Старший брат Ольги Яківни Іщенко, 1909 року народження, яка була очевидцем звірства лопатівців, що їхали через Грушівку з головою повстанця, настромленою на списі.
    
    РОЖМАН Мефодій. Козак полку гайдамаків Холодного Яру. Репресований на початку 1920-х років.
    
    ТЕМНА Євдокія (Дуся) Костівна (6.8.1900, с. Грушківка — 1970-ті роки, с. Грушківка). Козачка кінної сотні Холодного Яру (командир Андрій Чорнота). В дівоцтві Апілат. Сестра трьох братів-холодноярців і Тетяни. Дружина Платона Темного. Була відчайдушною і сміливою козачкою. Брала участь у багатьох боях, «зрубала не одну голову противника». Її побоювалися навіть чоловіки. У час боротьби була дівчиною. Мала густе чорне волосся, заплетене в товсту косу, яке з трудом заправляла під папаху. Після поразки Визвольних змагань виїхала з чоловіком на Далекий Схід. Повернулася в село в середині 1930-х років. Грала на гітарі українські народні пісні. Хата, де народилася Дуся, збереглася, а та, де жила, — ні. У 1956–1957 роках показувала Надії Григорівні Темній (пізніше Бистровій), 1948 року народження, безліч фотографій, у т. ч. й часів Визвольної війни, зокрема козаків на конях зі зброєю. Зберігалися ці світлини у небаченої краси скриньці. «Баба Дуся» розповідала дівчинці, як в молоді літа воювала, рубалася на шаблях, та дитина всерйоз не сприймала розповідь сивої бабусі про бої, шаблі тощо. Зі слів Надії Григорівни, у Дусі було видовжене лице, верхні повіки сильно нависали на очі. Була згорблена. У хаті тримала маленьких козенят.
    
    ТЕМНИЙ («Задепа») Іван Вікторович (1902, с. Грушківка — 1937?). Козак 3-ї пішої сотні Холодного Яру. Мав сина Миколу (1925–1992), Василя (1923), Грицька (1928), Петра (1931) і Галю (1934). Репресований 1937 року. Реабілітований наприкінці 1980-х років.
    
    ТЕМНИЙ («Задепа») Платон Вікторович (18.11.1899, с. Грушківка — кін. 1970 — поч. 1980-х рр., с. Грушківка). Козак 3-ї пішої сотні Холодного Яру. Брат Івана Темного. Перша дружина — Софія Степанівна Темна (племінниця Сидора Темного; у другому шлюбі Софія Кулігіна). Після поразки Визвольної боротьби виїхав із другою дружиною (Євдокією Костівною, у дівоцтві Апілат) на Далекий Схід. Повернувся у село в середині 1930-х років.
    
    ЦВІРКУН Сидір Федорович (1894–1953). Козак полку гайдамаків Холодного Яру. Учасник Першої світової війни. Козак отамана Матвія Григор’єва. Одружений на Степаниді, яка народила трьох дітей (Олександра, Івана і Ольгу). Арештований 1937 року як «білобандит». Засуджений до 10 років таборів. Покарання відбував на Уралі. Повернувся у Грушівку 1947 року. Помер від раку. Збереглося фото 1946 року в «лагерному» одязі, на грудях пришпилено фотографію дочки Ольги (1932 р. н.). Посмертно реабілітований.
    
    Підготували Роман Коваль та Іван Березюк
    
    Біди, Загинайки і Костьовичі були високі, від 180 см до двох метрів, «міцні, трудящі». «Тепер таких людей нема, — стверджував грушківський чоловік Іван Березюк. — Голодомор 1933 року зробив свою чорну справу. Війни теж».
    Біди — лицем були світлі, волосся темно-русяве або русяве, статурою кремезні і стрункі.
    Загинайки — були русяві, світлоокі, кремезні та стрункі, шкіра світла.
    Костьовичі мали східний тип зовнішності — шкіра «засмаглого» кольору, волосся чорне, як вороняче крило. Дехто, зокрема їхній батько Кость, був горбоносим. Один з їхніх предків був нібито грек. У Костя було 15–20 дітей від двох дружин.
    Задепи (всі) — мали світло-русяве волосся, а обличчя рум’яні, аж яскраво-червоні.
    
   
   
    
     4. Неповний список козаків і старшин полку гайдамаків Холодного Яру з села Мельники Чигиринського повіту Київської губернії
    
    
    1. Біда Іван Федотович, 22 р.,[1024] середняк. Не амністований. 1923 року позбавлений виборчого права.
    2. Васюра Сергій.
    3. Головко Олександр Кіндратович, 31 р., середняк. 1923 року позбавлений виборчого права.
    4. Дробот Антон, хлібороб х. Кресельці (тепер с. Мельники).
    5. Завірюха Спиридон Степанович, 27 р., бідняк. 1923 року позбавлений виборчого права.
    6. Канюка Василь.
    7. Левченко Іван Мефодійович, 1901 р. н., зв’язковий отамана полку гайдамаків Холодного Яру. Арештований 1921 року.
    8. Левченко Мефодій Гордійович, 45 р., псаломщик, переховував майно партизанів. 1923 року позбавлений виборчого права.
    9. Макарюк Андрій Данилович, 23 р., середняк. 1923 року позбавлений виборчого права.
    10. Макарюк Михайло Олексійович, 23 р., середняк. 1923 року позбавлений виборчого права.
    11. Овдій Василь Семенович. Мав братів — Степана, Павла, Михайло, Тимоша, Пилипа; сестер — Ганну і Наталку. Його дід був старостою села. Загинув парубком.
    12. Овдій Михайло Семенович, 33 р., середняк. 1923 року позбавлений виборчого права.
    13. Овдій Павло Семенович, 39 р., середняк. 1923 року позбавлений виборчого права.
    14. Овдій Степан Семенович. Репресований. Додому не повернувся.
    15. Проценко Іван Петрович, 29 р., хлібороб, бідняк. 1923 року позбавлений виборчого права.
    16. Проценко Кость Трохимович, 31 р., хлібороб, бідняк. 1923 року позбавлений виборчого права.
    17. Проценко Олександр. Москалі називали його «известным бандитом».
    18. Рак Семен Васильович, 38 р., хлібороб, бідняк. 1923 року позбавлений виборчого права.
    19. Рак Семен Лукич, 25 р., хлібороб, середняк. Не амністований. 1923 року позбавлений виборчого права.
    20. Романча Оникій Пилипович, 24 р., до 1917 р. служив у волосному управлінні, середняк. Не амністований. 1923 року позбавлений виборчого права.
    21. Самохвал Петро Карпович, 23 р., хлібороб, бідняк. Не амністований. 1923 року позбавлений виборчого права.
    22. Самохвал Федір Карпович, 27 р., хлібороб, бідняк. Не амністований. 1923 року позбавлений виборчого права.
    23. Токовенко Микита Оверкович, хлібороб, «секретар у Василя Чучупаки». Москалі називали Микиту «известным бандитом». Діяв принаймні до літа 1921 року.
    24. Токовенко Петро Оверкович, хлібороб, бідняк. Закатований червоними 1920 року у рідному селі. Похований на цвинтарі у Мельниках біля могили Василя Чучупака.
    25. Токовенко Пилип Оверкович, 20 р., до 1917 р. навчався в школах, хлібороб, бідняк. Не амністований. 1923 року позбавлений виборчого права.
    26. Токовенко Трохим Євтропович, 27 р., хлібороб, бідняк. 1923 року позбавлений виборчого права.
    27. Холод Митрофан Степанович, 31 р., хлібороб, бідняк. Не амністований. 1923 року позбавлений виборчого права.
    28. Холод Харитон Максимович, 25 р., хлібороб, бідняк. Не амністований. 1923 року позбавлений виборчого права.
    29. Хоменко Євдоким.
    30. Цикало Пилип Опанасович, 26 р., хлібороб, бідняк. 1923 року позбавлений виборчого права.
    31. Чілі Андрій Касянович, 24 р., до 1917 р. служив у волосному управлінні, хлібороб, бідняк. Не амністований. 1923 року позбавлений виборчого права.
    32. Чілі Мусій Петрович, 43 р., середняк. 1923 року позбавлений виборчого права.
    33. Чучупак Автоном Юхимович, священик. Убитий більшовиками.
    34. Чучупак Василь Степанович, 1894 р. н., вчитель, отаман. Загинув 12 квітня 1920 року.
    35. Чучупак Гнат Юхимович, 20 р., до 1917 р. навчався в школах, хлібороб. 1923 року позбавлений виборчого права. Помер від туберкульозу.
    36. Чучупак Дем’ян Степанович, 5.10.1902 р., до 1917 р. навчався в школах, хлібороб. 1923 року позбавлений виборчого права. Помер 1992 року в Рівному.
    37. Чучупак Михайло Юхимович, 43 р., хлібороб, бідняк. Не амністований. 1923 року позбавлений виборчого права. Помер під час Голодомору 1933 року.
    38. Чучупак Олекса Степанович, народився після 1894 р., вчитель, отаман.
    39. Чучупак Петро Степанович, 1885 р. н., вчитель, отаман. Загинув у квітні 1920 року.
    40. Чучупак Семен Юхимович, учитель, член Холодноярського повстанкому. Загинув 1921 року.
    41. Чучупак Степан Григорович, 1861 р. н. Батько братів Петра, Ореста, Василя, Олексія і Дем’яна. Помер 1943 року.
    
    Підготували Роман Коваль і Юрій Ляшко
    
   
   
    
     5. Неповний список козаків і старшин полку гайдамаків Холодного Яру з м. Кам’янки, Лубенців, Матвіївки, Коханівки та інших холодноярських сіл
    
    
    БЕЗРУКАВИЙ Порфир Антонович (1900, с. Лубенці Чигиринського пов. Київської губ., тепер Кам’янського р-ну Черкаської обл. — близько 1950). Козак полку гайдамаків Холодного Яру. 1921 року, ймовірно, піддався на «амністію». Працював лісником у Кам’янському державному лісовому господарстві.
    
    БЕСПАЛИЙ Григорій Євтухович (? с. Матвіївка Чигиринського пов. Київської губ, тепер Чигиринського р-ну Черкаської обл. — 1919). Козак полку гайдамаків Холодного Яру. Арештований червоними і додому не повернувся.
    
    БЕСПАЛИЙ Ларіон Онихватович (1900, с. Матвіївка — 1973). Козак полку гайдамаків Холодного Яру. В лісі перебував короткий час. Пізніше став членом комуністичної партії. Учасник 2-ї Світової війни на боці червоних.
    
    БЕСПАЛИЙ Порфир Онихватович (? с. Матвіївка —?). Козак полку гайдамаків Холодного Яру.
    БИК Іван Мелетійович (1900/1901, с. Завадівка Черкаського пов. Київської губ., тепер с. Жаботин Кам’янського р-ну Черкаської обл. — 1980, с. Завадівка). Козак полку гайдамаків Холодного Яру.
    Брав участь у боях (1919–1923). Довго переховувався в околицях рідного села. 1927 року був заарештований органами ҐПУ. Понад три роки провів у Кременчуцькій в’язниці. Під час німецької окупації заарештований жандармерією як учасник антинімецького повстання 1918 року. Був підданий екзекуції шомполами. Під час побиття співав гімн України «Ще не вмерла Україна». Після закінчення Другої світової війни повернувся до рідного села. Працював у сільському господарстві. Похований у рідному селі.
    
    БІГАН Іван Максимович (1894, с. Куликівка, тепер Кам’янського р-ну Черкаської обл. — 1964, с. Куликівка). Козак полку гайдамаків Холодного Яру (від 1919). Служив у сотні Прокопа Пономаренка. За неперевіреними даними, був «амністований» 1921 чи 1922 року. Повернувся у рідне село. Працював на різних роботах у сільському господарстві.
    
    БОБОШКО Іван Микитович (1881, с. Жаботин Черкаського пов. Київської губ., тепер Кам’янського р-ну Черкаської обл. — 1937? с. Жаботин). Козак полку гайдамаків Холодного Яру. Арештований 1937 року і розстріляний.
    
    БОБОШКО Петро Микитович (1878, с. Жаботин — 1960, с. Жаботин). Допомагав гайдамакам Холодного Яру продуктами.
    
    БОЧКА Іван (? с. Красносілка —?). Козак полку гайдамаків Холодного Яру.
    
    ВДОВЕНКО Адам (? с. Трушівці — після 1943). Козак полку гайдамаків Холодного Яру. Староста с. Трушівці (1941–1944).
    
    ВІЩАНСЬКИЙ Олександр Павлович (1888, с. Тимошівка —?). Козак 2-го куреня Холодноярської бригади.
    
    ГЕРАСИМЕНКО Іван (? с. Матвіївка —?). Козак полку гайдамаків Холодного Яру.
    
    ГОНЧАРЕНКО Семен Карпович (? с. Матвіївка —?). Козак полку гайдамаків Холодного Яру.
    
    ГОРБЕНКО Гнат Минович (? с. Пруси Черкаського пов. Київської губ, тепер с. Михайлівка Кам’янського р-ну Черкаської обл. — ?). Козак полку гайдамаків Холодного Яру.
    
    ГРУШЕНКО Кіндрат Софонович (? с. Матвіївка —?). Козак полку гайдамаків Холодного Яру.
    
    ДРИЖЕНКО Марія Пилипівна (1878, с. Олянине Кам’янського р-ну — після 21.7.1937). Козачка полку гайдамаків Холодного Яру (1919). Переховувала партизанів загонів Василя Кваші та Ларіона Загороднього (1920, 1921). 1930 року виселена разом з дітьми і чоловіком Трохимом Матвійовичем Дриженком, якого обвинуватили, що він «шпигун Петлюри», в Архангельську губернію, звідки втекли додому.
    
    ДРОБОТ Онуфрій Мефодійович (? с. Головківка Чигиринського пов. Київської губ., тепер Чигиринського р-ну Черкаської обл. — ?). Козак полку гайдамаків Холодного Яру.
    
    ЗАЇЧЕНКО Параска Родіонівна. Козачка полку гайдамаків Холодного Яру. Дружина холодноярського сотника Семена Галайди.
    
    ЗАЇЧЕНКО (ГАЛАЙДА) Семен Ксенофонтович (1898, м. Кам’янка Чигиринського пов. Київської губ., тепер Черкаської обл. — ?). Сотник полку гайдамаків Холодного Яру. Прозвали Галайдою ще в дитинстві, через те що не тримався дому. Мати Федора лаяла його, що уникає домашньої роботи, десь тиняється. На кутку, де вони жили, був бродячий пес Галайда. Федора Зайченко спересердя казала синові: «Доки ти бродитимеш, як оцей Галайда?!» Сусідські діти підхопили, і прізвисько прилипло до Семена.
    Мав шість братів і сестру. Чекісти хотіли розстріляти родину, але врятував брат Омелян, червоноармієць, що якраз повернувся поранений із «польського» фронту. Галайда — учасник багатьох бойових акцій, зокрема і розгрому «китайського полку» під Кам’янкою, боїв в Холодному Яру, Івангороді та інших.
    
    ЗІНКЕВИЧ Гнат Іванович (? — весна 1920). Грушківський сотник. У червні 1919 року як «отаман Ради старшин Табору гайдамаків-повстанців в Холодному Яру на Чигиринщині» затвердив «Начерк проекту Державного законодату для «Української Трудової Республіки» (Кам’янець-Подільський, 1919).
    
    ІВАЩЕНКО Терентій (1892, с. Жаботин —?). Козак полку гайдамаків Холодного Яру.
    
    ІЛЬЧЕНКО Юхим Охтономович (? с. Рублівка Чигиринського пов. Київської губ. — 7.9.1921, м. Катеринослав, тепер Дніпропетровськ). Член Чигиринського повстанкому Свирида Коцура, курінний червоного Чигиринського полку, член Організаційного суду Холодного Яру (1920), член штабу Холодноярської бригади, заступник голови Холодноярського окружного повстанкому (з серпня 1920), повстанський отаман Чигиринського, Верхньодніпровського і Криворізького повітів (1921).
    
    КАСІЯН Тиміш (? с. Матвіївка —?). Козак полку гайдамаків Холодного Яру.
    
    КАСЯНЕНКО Созон (? с. Лубенці —?). Козак полку гайдамаків Холодного Яру.
    
    КИРИЧЕНКО Дмитро Єфремович (1881, с. Лубенці — 27.6.1923). Козак полку гайдамаків Холодного Яру. Розстріляний Надзвичайною «трійкою». Похований у Лубенцях на кладовищі. Дружина — Кириченко Ганна Сергіївна.
    
    КОБЗАР Іван Ількович (? с. Матвіївка —?). Козак полку гайдамаків Холодного Яру.
    
    КОМПАНІЄЦЬ Іван Маркурович (1890-ті, с. Суботів Чигиринського пов. Київської губ. — середина лютого 1920). Учитель; сотник кінної сотні полку гайдамаків Холодного Яру (1920). Убитий коцурівцями в с. Адамівка. Похований у Мотриному монастирі.
    
    КОСЬМИНА Іван Андрійович (1896? с. Вергуни Черкаського пов. Київської губ. — ?). Зв’язковий отамана полку гайдамаків Холодного Яру. Арештований 1921 року.
    
    КРИВДА Володимир Іванович (1902, с. Жаботин — 5.6.1919). Козак загону отамана Федора Уварова.
    
    КУЗУБ Григорій (? с. Михайлівка —?). Козак полку гайдамаків Холодного Яру.
    
    КУРКА (Орел) Дмитро Володимирович (? с. Матвіївка —?). Матвіївський отаман, який підпорядковувався Холодноярській організації.
    
    ЛЮБОМИРСЬКИЙ (? с. Матвіївка —?). Козак полку гайдамаків Холодного Яру.
    
    МАМАЙ (Щириця) Яків Опанасович (8.10. 1887, с. Боровиця Чигиринського пов. Київської губ, тепер Чигиринського р-ну Черкаської обл. — 27.4.1929, м. Черкаси). Вчитель; отаман сотні самооборони с. Тіньки (жовтень 1919), отаман Білоярського полку Холодноярської організації, 2-го куреня Холодноярської бригади (1920), Першої гайдамацької кінної сотні (1921).
    
    ОСАДЧИЙ Зінько Кіндратович (? с. Тимошівка Кам’янської вол. Чигиринського пов. Київської губ, тепер Кам’янського р-ну Черкаської обл. — ?). Козак 2-го куреня Холодноярської бригади.
    
    ОТАМАНЕНКО Євлампій Свиридович (1880, с. Бовтишка Чигиринського пов. Київської губ., тепер Олександрівського р-ну Кіровоградської обл. — ?). Козак полку гайдамаків Холодного Яру.
    
    ПАЗЕНКО Архип Михайлович (18.11.1900, с. Лубенці — 4.10.1921). Козак полку гайдамаків Холодного Яру. «Амністований» та невдовзі вбитий.
    
    ПІВТОРАКА Прокіп Артемович (1899, с. Михайлівка —?). Козак полку гайдамаків Холодного Яру.
    
    ПОЛІЩУК Василь Мелетійович (? с. Матвіївка —? с. Любомирка Чигиринського пов. Київської губ., тепер Олександрівського р-ну Кіровоградської обл.). Козак полку гайдамаків Холодного Яру. Відомо, що вбив комсомольця. Загинув у бою. Похований у Матвіївці.
    
    ПОЛІЩУК Василь Романович (? с. Матвіївка —?.). Козак полку гайдамаків Холодного Яру.
    
    ПОНОМАРЕНКО (Квочка) Прокіп (? с. Лубенці — кін. 1990-х рр., с. Лубенці). Отаман села Лубенці, господар полку гайдамаків Холодного Яру (1919), член Холодноярського повстанського комітету. Піддався на «амністію».
    
    ПРИЙМАК (Цуц) Сидір Іванович (1902? с. Матвіївка — після 26.6.1922). Старшина полку гайдамаків Холодного Яру, повстанський отаман. 1922 року мав до тридцяти партизанів. 18 липня 1922 р. козаки Приймака розгромили Триліській виконком і вбили старшого міліціонера, 26 липня розгромили Головківський волосний виконком, вбивши міліціонера і двох членів «комячєйкі». Базою партизанів був ліс між Матвіївкою і Полуднівкою.
    
    ПРОЦЕНКО Олександр (? м. Медведівка (Мельники?) Чигиринського пов. Київської губ., тепер Чигиринського р-ну Черкаської обл. — після 16.4.1921). Старшина (?) полку гайдамаків Холодного Яру. Москалі називали його «известным бандитом».
    
    ПУДЕНКО (? с. Коханівка Чигиринського пов. Київської губ, тепер Кам’янського р-ну Черкаської обл. — 1922). Козак полку гайдамаків Холодного Яру. Розстріляний чекістами.
    
    РЕЗНІЧЕНКО Володимир Пилипович (? м. Кам’янка —?). Козак полку гайдамаків Холодного Яру.
    
    РЕПАВКА (? с. Коханівка — 1922). Козак полку гайдамаків Холодного Яру. Розстріляний чекістами.
    
    СИНЬОЩОКИЙ Яків (? с. Медведівка —?). Москалі називали його «известным бандитом».
    
    СІРИЙ Лавро Матвійович (1900, с. Пруси —?). Козак полку гайдамаків Холодного Яру.
    
    СОЛОНЬКО Павло (1887, с. Боровиця Чигиринського пов. Київської губ. — квітень 1920, м. Черкаси?). Військовий діяч; отаман села Боровиця, отаман Білоярського куреня полку гайдамаків Холодного Яру.
    
    СРАНДА (? с. Матвіївка — після липня 1922). Старшина полку гайдамаків Холодного Яру, повстанський отаман. Справжнє прізвище Шеремей (?). Співпрацював з отаманом Сидором Приймаком-Цуцом.
    
    СУПРУН (? с. Тимошівка —?). Козак 2-го куреня Холодноярської бригади.
    
    ТЕРЕЩЕНКО Максим (? с. Суботів — травень 1921, ліс Чута). Командир батареї Степової дивізії, помічник отамана Пилипа Хмари, начальник штабу та кулеметної команди об’єднаного повстанського загону (грудень 1920), начальник Холодноярського повстанського штабу (з січня 1921); військове звання — штабс-капітан російської армії.
    
    ТИМЧЕНКО Марко Іванович (1894, с. Куликівка — 1944). Старшина полку гайдамаків Холодного Яру.
    Під час Першої світової війни у званні унтер-офіцера проходив службу у 22-й Ізмаїльській бригаді прикордонної охорони. Після Лютневої революції повернувся в рідне село. Брав безпосередню участь у збройній боротьбі. Після поразки, приховавши своє минуле, повернувся у рідне село. Переслідувався органами ҐПУ. Наприкінці 1920-х років родина була розкуркулена і вислана. Повернувшись, влаштувався на цукровий завод у м. Смілі. 1935 року заарештований органами НКВД і направлений на «виправні роботи» на Волго-Донський канал. У період німецької окупації випадково убитий поліцаєм, коли повертався до села із лісу.
    
    ТКАЧЕНКО Микола Іванович (? с. Жаботин —?). Учасник Холодноярщини.
    
    ФІЛОНЕНКО Архип Терентійович (? с. Матвіївка — після липня 1922). Старшина полку гайдамаків Холодного Яру, повстанський отаман. 1922 року в загоні було 9 осіб. Співпрацював з отаманом Срандою.
    
    ХМАРА Пилип Панасович (1885/1886, с. Цвітна Чигиринського пов. Київської губ., нині Олександрівського р-ну Кіровоградської обл. — 1922?). Військовий діяч; повстанський отаман, отаман 1-го Чорноліського повстанського куреня, Чорноліського полку; військове звання — унтер-офіцер російської армії.
    
    ХОМЕНКО (Качур) Андрій. Івангородський сільський отаман. Із роду Йосипа Хоменка, сотника надвірної гетьманської компанійської корогви 1762 року. Батько Андрія був військовим, напевно прапорщиком. Андрій мав землю біля Івангорода. Під час революції разом з іншими брав участь у захисті села, разом із хлопцями воював проти всіх, хто приходив. Точні відомості про долю відсутні. Є здогад, що розстріляний у Єлисаветградській тюрмі.
    
    ШАТЕНКО (? с. Коханівка — 1922). Козак полку гайдамаків Холодного Яру. Розстріляний чекістами.
    
    ШВЕЦЬ Мефодій (? с. Матвіївка — 1937?). Старшина полку гайдамаків Холодного Яру. Військове звання — прапорщик російської армії. Репресований 1937 року. Додому не повернувся.
    
    ШИНКАРЕНКО Микола Андронович (? с. Тимошівка — 1920?). Козак 2-го куреня Холодноярської бригади. Убитий більшовиками.
    
    ЩЕГЕЛЬСЬКИЙ Андрій Євтухович (? с. Куликівка — 1937). Козак полку гайдамаків Холодного Яру. Розстріляний НКВД.
    
    ЩЕГЕЛЬСЬКИЙ Микола Євтухович (? с. Куликівка —?). Козак полку гайдамаків Холодного Яру. Після поразки виїхав із села.
    
    ЩЕГЕЛЬСЬКИЙ Оксент Євтухович (? с. Куликівка —?). Козак полку гайдамаків Холодного Яру. Після поразки виїхав із села.
    
    ЩЕГЕЛЬСЬКИЙ Опанас Євтухович (1873, с. Куликівка — 1937?). Член Холодноярського повстанського комітету; військове звання — прапорщик російської армії.
    Народився в родині заможного селянина. Учасник Першої світової війни. У Визвольній боротьбі взяла участь вся родина Щегельських. За це їхній будинок спалили будьонівці. Улітку 1921 року заарештований чекістами. «Польовому штабу (ВУЧК) вдалося… поставити його в необхідність привести до капітуляції весь (Холодноярський) Повстанком». Згодом змушений був виїхати разом із родиною до Казахстану, де працював на різних підприємствах. 1935 року повернувся до рідного села. 1937 року заарештований органами НКВД. Подальша доля невідома.
    
    Підготували Юрій Ляшко і Роман Коваль
    
   
   
    
     6. Короткі біографії уродженців Черкащини, учасників Другого зимового походу Армії УНР, яких розстріляно в містечку Базар Волинської губернії у листопаді 1921 р
    
    
    22. СОЛОМОНІВСЬКИЙ Василь Володимирович (1897, с. Яцки Канівського пов. Київської губ. — 22.11.1921, м-ко Базар Волинської губ., тепер Житомирської обл.). Військовий діяч; військове звання — сотник Армії УНР.[1025]
    Стан — духовний. Закінчив гімназію. Студент Київського університету Святого Володимира. «Вольноопределяющийся». Безпартійний. З 1918 р. — молодший старшина батареї української армії. Під час Другого зимового походу — при комендатурі штабу Української повстанської армії. В полон потрапив під с. Миньки. Розстріляний червоними. Реабілітований 12 березня 1998 року.
    Державний архів СБУ, арх. 74629 фп., т. 1, арк. 32–32 зв.
    
    93. ХУЛЬЧЕНКО Мирон Антонович (1901, Уманський пов. Київської губ. — 23.11.1923, м-ко Базар). Козак Армії УНР.
    Закінчив сільську школу. У графі «партійність» зазначив: «партії петлюрівської». В Армії УНР від 1920 року. Інтернований у табір м. Олександрів-Куявський. Під час Другого зимового походу — козак 2-ї бригади 4-ї Київської дивізії. Розстріляний червоними. Реабілітований 25 березня 1998 року.
    Там само. — Арк. 116–116 зв.
    
    97. СТРАШКЕВИЧ Борис Паладійович (1895, м. Умань Київської губ. — 23.11.1923, м-ко Базар). Козак Армії УНР.
    Безпартійний. В Армії УНР із 1919 р. До рейду службу проходив в етапному курені при обозі 3-ї Залізної дивізії. Під час Другого зимового походу — санітар при 5-му курені 2-ї бригади 4-ї Київської дивізії. Будучи пораненим, потрапив у полон. Розстріляний червоними. Реабілітований 25 березня 1998 року.
    Там само. — Арк. 120–120 зв.
    У списку розстріляних і реабілітаційному висновку — Стражкевич (так само подають В. Верига і Б. Тимошенко), у анкеті арештованого — Страшкевич.
    
    100. ПІВТОРАК Олександр Іванович (1899, Уманський пов. Київської губ. — 23.11.1923, м-ко Базар). Козак Армії УНР.
    Освіта «домашня». Безпартійний. В Армії УНР із 1919 р. Під час Другого зимового походу — санітар лазарету 4-ї Київської дивізії. 16 листопада під с. Миньки, будучи пораненим, потрапив у полон. Розстріляний червоними. Реабілітований 25 березня 1998 року.
    Там само. — Арк. 123–123 зв.
    
    109. ЯНИШЕВСЬКИЙ Кость Іванович (26.12.1899, м. Корсунь Київської губ. — 23.11.1921, м-ко Базар). Козак Армії УНР.
    Закінчив 5 класів школи. Безпартійний. Служив у Красній армії (61-й полк). Потрапив у полон між містами Сарни і Костопіль. В Армії УНР від 1919 року. Під час Другого зимового походу — козак 4-ї гарматної бригади 4-ї Київської дивізії. Потрапив у полон, будучи пораненим. Розстріляний червоними. Реабілітований 25 березня 1998 року.
    Там само. — Арк. 132–132 зв.
    
    118. ОЛІЙНИК Гнат Васильович (1896, Уманський пов. Київської губ. — 23.11.1921, м-ко Базар). Козак Армії УНР.
    Закінчив церковнопарафіяльну школу. Безпартійний. В Армії УНР із 1919 р. Інтернований у табір м. Олександрів-Куявський. Під час Другого зимового походу — козак 4-ї гарматної бригади 4-ї Київської дивізії. Розстріляний червоними. Реабілітований 25 березня 1998 року.
    Там само. — Арк. 141–141 зв.
    
    126. ПЛАХТІЙ Купріян Федорович (2.10.1900, Уманський пов. Київської губ. — 23.11.1921, м-ко Базар). Козак Армії УНР.
    Неграмотний. Безпартійний. В Армії УНР із 1920 р. Під час Другого зимового походу — санітар лазарету 4-ї Київської дивізії. Під с. Малі Миньки, будучи пораненим, потрапив у полон. Розстріляний червоними. Реабілітований 27 квітня 1998 року.
    Там само. — Арк. 149–149 зв.
    
    129. СТЕБЛИН Іван Дмитрович (жовтень 1899, Чигиринський пов. Київської губ. — 23.11.1921, м-ко Базар). Козак Армії УНР.
    Неграмотний. Безпартійний. В Армії УНР від 1920 року. Інтернований у табір м. Олександрів-Куявський. Під час Другого зимового походу — козак 1-го куреня 1-ї бригади 4-ї Київської дивізії. Під с. Миньки, будучи пораненим, потрапив у полон. Розстріляний червоними. Реабілітований 27 квітня 1998 року.
    Там само. — Арк. 152–152 зв.
    
    137. МОРГУН Степан Трохимович (1900 р., с. Малі Прищепи (?) Канівського пов. Київської губ. — 22.11.1921, м-ко Базар). Козак Армії УНР.
    Закінчив «три групи» земського училища. Безпартійний. В Армії УНР із 1919 р. Служив у 28-му курені 10-ї бригади 4-ї дивізії. Під час Другого зимового походу — козак 1-го куреня 1-ї бригади 4-ї Київської дивізії. Розстріляний червоними. Реабілітований 27 квітня 1998 року.
    Там само. — Арк. 160–160 зв.
    
    142. АНГЕЛЮК Василь Тимофійович (1901, с. Кам’янець Уманського пов. Київської губ. — 22.11.1921, м-ко Базар). Козак Армії УНР.
    Неграмотний. Безпартійний. В Армії УНР від 1920 року. Служив у 24-му курені 10-ї бригади 4-ї Київської дивізії. Інтернований у табір м. Олександрів-Куявський. Під час Другого зимового походу — козак 2-го куреня 1-ї бригади 4-ї Київської дивізії. Потрапив у полон під с. Миньки. Розстріляний червоними. Реабілітований 27 квітня 1998 року.
    Там само. — Арк. 166–166 зв.
    
    143. ЩЕРБИНА Роман Климентійович (1898, с. Іванівка (?) Уманського пов. Київської губ. — 22.11.1921, м-ко Базар). Козак Армії УНР.
    Малограмотний. Безпартійний. В Армії УНР від 1919 року. Служив у 46-му курені 16-ї бригади 4-ї Київської дивізії. Інтернований в одному з польських таборів. Під час Другого зимового походу — козак 4-ї Київської дивізії. Потрапив у полон 17 листопада під с. Малі Миньки. Розстріляний червоними. Реабілітований 27 квітня 1998 року.
    Там само. — Арк. 167–167 зв.
    
    170. БІЛЕЦЬКИЙ Іван Омелькович (1898, с. Русалівка (?) Уманського пов. Київської губ. — 22.11.1921, м-ко Базар). Козак Армії УНР.
    Закінчив сільську школу. Безпартійний. В Армії УНР із 1919 р. Інтернований у табір м. Олександрів-Куявський. Під час Другого Зимового походу — козак гарматної команди 4-ї Київської дивізії. Розстріляний червоними. Реабілітований 27 квітня 1998 року.
    Там само. — Арк. 194–194 зв.
    
    180. КУЧЕР Оникій Тимофійович (1900, с. Малі Степанці Канівського пов. Київської губ. — 22.11.1921, м-ко Базар). Козак Армії УНР.
    Освіта «сільська». Безпартійний. В Армії УНР від 1920 року. Під час Другого зимового походу — козак 2-ї бригади 4-ї Київської дивізії. Потрапив у полон 17 листопада. Розстріляний червоними. Реабілітований 27 квітня 1998 року.
    Там само. — Арк. 204–204 зв.
    
    225. ШЕВЧЕНКО Лазар Харитонович (1899, с. Пшеничники (?) Канівського пов. Київської губ. — 22.11.1921, м-ко Базар). Козак (підхорунжий?) Армії УНР.
    Закінчив церковнопарафіяльну школу. В Армії УНР з 1919 р. Служив у 7-му курені 3-ї бригади 3-ї Залізної дивізії. Інтернований у табір м. Каліш. Під час Другого зимового походу — козак гарматної сотні 4-ї Київської дивізії. Розстріляний червоними. Реабілітований 27 квітня 1998 р.
    Там само. — Арк. 249–249 зв.
    
    229. ГОМАНЮК Созон Арсентійович (1897, с. Войтівка Уманської вол. Уманського пов. Київської губ., тепер Черкаської обл. — 22.11.1921, м-ко Базар). Козак Армії УНР.
    Закінчив сільську школу. Безпартійний. В Армії УНР від 1919 року. Служив у 47-му курені 6-ї Січової дивізії. Інтернований у табір м. Олександрів-Куявський. Під час Другого зимового походу — козак 4-ї Київської дивізії. Розстріляний червоними. Реабілітований 27 квітня 1998 року.
    Там само. — Арк. 253–253 зв.
    Такий варіант прізвища — у списку розстріляних; у анкеті — Гомунюк, у реабілітаційному висновку — Гуминюк. В. Верига і Б. Тимошенко подають: Сосоїт Гомонюк. Можливо, прізвище його Гуменюк.
    
    263. ПАНЧЕНКО Юхим Миколайович (1899, с. Христинівка Уманського пов. Київської губ. — 22.11.1921, м-ко Базар). Козак Армії УНР.
    Козацького роду. Хлібороб. Неграмотний. Безпартійний. В Армії УНР від 1919 року. Служив у 16-й бригаді 6-ї Січової дивізії. Під час Другого Зимового походу — козак 4-ї Київської дивізії. Потрапив у полон під с. Великі Миньки. Розстріляний червоними. Реабілітований 27 квітня 1998 року.
    Там само. — Арк. 289–289 зв.
    
    290. БІДНИЙ Павло Іванович (1886, с. Македони Канівського пов. Київської губ. — 22.11.1921, м-ко Базар). Козак Армії УНР.
    Безпартійний. В українській армії від 1918 р. Під час Другого зимового походу — козак 4-ї Київської дивізії. Розстріляний червоними. Реабілітований 27 квітня 1998 року.
    Там само. — Арк. 316–316 зв.
    
    298. ШВИДЕНКО Нестор Сергійович (1.3.1901, м. Черкаси Київської губ. — 22.11.1921, м-ко Базар). Козак Армії УНР.
    Закінчив 2 класи церковнопарафіяльної школи. Безпартійний. В Армії УНР від 1919 року. Інтернований в один із польських таборів. Під час Другого зимового походу — козак 4-ї Київської дивізії. Розстріляний червоними. Реабілітований 27 квітня 1998 року.
    Там само. — Арк. 324–324 зв.
    
    309. БОНДАРЕНКО Феодосій Давидович (серпень 1897, Черкаський пов. Київської губ. — 22.11.1921, м-ко Базар). Козак Армії УНР.
    Неграмотний. Безпартійний. В Армії УНР із 1919 р. Під час Другого зимового походу — козак 1-ї бригади 4-ї Київської дивізії. Розстріляний червоними. Реабілітований 27 квітня 1998 року.
    Там само. — Арк. 335–335 зв.
    
    329. ЯРОШ Андрій Кіндратович (19.8.1886, с. Слобідка Золотоніського пов. Полтавської губ. — 23.11.1921, м-ко Базар). Козак Армії УНР.
    Закінчив сільську школу. Слюсар. Безпартійний. В Армії УНР від 1919 року. Під час Другого зимового походу — козак окремої технічної сотні 4-ї Київської дивізії. В полон потрапив 17 листопада близько 16.00 год. під с. Малі Миньки. Розстріляний червоними. Реабілітований 27 квітня 1998 р.
    Там само. — Арк. 353–353 зв.
    
    337. ЧЕЧЕНЬ Аврам Митрофанович (20.8.1897, с. Сидорівка Канівського пов. Київської губ., тепер Корсунь-Шевченківського р-ну Черкаської обл. — 22.11.1921, м-ко Базар). Козак Армії УНР.
    Закінчив церковнопарафіяльну школу. Безпартійний. В Армії УНР із 1919 р. Під час Другого зимового походу — козак 1-го куреня 1-ї бригади 4-ї гарматної бригади 4-ї Київської дивізії. В полон потрапив 17 листопада під с. Звіздаль. Розстріляний червоними. Реабілітований 27 квітня 1998 року.
    Там само. — Арк. 363–363 зв.
    
    Підготував Роман Коваль
    
   
   
    
     7. Неповний список вояків і військових діячів, які народилися на території сучасної Черкаської області
    
    
    АВРАМЕНКО Василь Кирилович (10.3.1895, с. Стеблів Київської губ., нині смт Корсунь-Шевченківського р-ну Черкаської обл. — 1981, Нью-Йорк, США). Військовий діяч, хореограф, актор, продюсер; актор Українського державного народного театру (1918, керівник Микола Садовський); військове звання — сотник Армії УНР.
    Активний учасник Визвольних змагань 1917–1920 рр. у складі Армії УНР. 1922 року організував школу народного танцю у Львові, 1923-го — в Луцьку, 1924-го — в Холмі. Від 1925 р. жив у Канаді, в якій заснував Головну рухому школу, де навчалися хореографії і театрального мистецтва. Від 1928 р. жив у Нью-Йорку. Там 1929 року заснував школу народного танку. Автор підручника «Українські народні танці, музика і стрій» (Вінніпег, 1947). Мав багато виступів з українською танцювальною групою на великих сценах, зокрема з хором Олександра Кошиця у містах Вашингтон, Нью-Йорк, Чикаго (1932), на Світовій виставці (Чикаго, 1933), у Метрополітен опера Гавс (Нью-Йорк, 1934; український танцювальний ансамбль у складі 300 осіб). 1935 року виступав у Білому домі. У 1936–1937 рр. заснував кіностудію звукових фільмів, де були створені «Наталка Полтавка», «Запорожець за Дунаєм», «Маруся Богуславка» (за участю хору О. Кошиця), «Тріумф українського танцю» (1954). У 1951–1952 рр. здійснив турне по Бразилії, Аргентині й Канаді. Перепохований у рідному селі.
    
    БАЗИЛЬСЬКИЙ Гаврило Макарович (25.3.1880, с. Земзелівка Уманського пов. Київської губ., нині с. Соколівка Монастирищенського р-ну Черкаської обл. — 17.3.1937, м. Каліш, Польща). Військовий і громадський діяч; заступник командира Ставропольського полку (1914), командир 258-го Кишинівського пішого полку російської армії, 42-го (згодом 32-го) Сумського пішого полку (за Гетьманату, Полтава, 1918), 2-ї стрілецької дивізії (поч. листопада 1918), 6-ї пішої дивізії, 8-ї Запорозької дивізії (травень 1919), командувач запасними частинами Армії УНР (із травня 1920), командир 1-ї Запорозької дивізії (жовтень 1920), Кулеметної дивізії (1920), командувач Лівої групи Армії УНР (1-ша Запорозька дивізія, 2-га Волинська дивізія, Окрема збірна козача бригада Яковлєва, всього 3000 вояків), член управи Української станиці у Каліші (від 1924); військові звання — полковник російської армії (1915), генерал-хорунжий Армії УНР (5.10.1920).
    Закінчив гімназію та Чугуївське піхотне юнкерське училище (1905). Учасник українізації частин російської армії на Румунському фронті (1917). Наприкінці 1917 р. в українізованому 26-му стрілецькому корпусі сформував дивізію (5000 багнетів, 500 шабель, 20 гармат) і через Румунію, Бессарабію та Буковину вивів її до Кам’янця-Подільського (за наказом Центральної Ради її було розформовано). Учасник Першого зимового походу (5.12.1919 — 6.5.1920). Лицар ордена Залізного хреста. Наприкінці листопада 1920 р. інтерновано у польські табори — Пикуличі, Вадовиці, Щипйорно біля Каліша. Ініціатор низки культурно-освітніх заходів для старшин і козаків у таборах. Опікувався українськими військовими цвинтарями. Похований на православному цвинтарі м. Каліш. Після Другої світової війни могила знищена поляками.
    
    БАРВІНСЬКИЙ Борис (28.10.1889, с. Грищинці Канівського пов. Київської губ., тепер Канівського р-ну Черкаської обл. — 4.1.1980, Нью-Йорк, США). Військовий і громадський діяч, учитель; сотник 1-го Українського ім. Богдана Хмельницького полку (з травня 1917, за ін. даними — з поч. 1918) та полку ім. Павла Полуботка, курінний Київського полку Вільного козацтва, помічник губернського коменданта Київщини (1918), помічник командира 3-го Січового полку (з липня 1919), начальник охорони Головного отамана Армії УНР, контрактовий старшина 15-го польського піхотного полку (від 1928), командир 30-го полку 1-ї Української дивізії УНА (1945); військові звання — поручник російської армії, підполковник Армії УНР, підполковник піхоти Війська Польського (з 1935), сотник дивізії «Галичина» (1944–1944), генерал-хорунжий Армії УНР (після Другої світової війни).
    Закінчив Київську духовну семінарію (1911), 1-шу Київську школу прапорщиків, школу сотенних командирів Західного фронту. До Першої світової війни вчителював на Київщині. На фронті у складі 225-го піхотного Лівнинського полку російської армії (з 1914). Учасник українізації частин російської армії (з 1917). Учасник оборони Києва від червоного війська Михайла Муравйова (січень — лютий 1918). З вересня 1920 р. — сотник охорони Головного отамана Симона Петлюри. Після поразки Армії УНР був інтернований у табір м. Каліш. Від 1926 р. — підполковник II відділу штабу військового міністра УНР в екзилі, відповідальний за зв’язок із підпільними організаціями Наддніпрянської України. Брав участь у боях проти совєтських військ під Бродами і Баутценом. На еміграції в США (з 1947). Похований на православному цвинтарі у Бавнд-Бруку.
    
    ВОВК Андрій Михайлович (2.10.1882, с. Деньги Золотоніського пов. Полтавської губ. — 11.2.1969, м. Новий Ульм, Німеччина). Військовий і державний діяч, історик, редактор; підпоручник 129-го Бессарабського полку, командир пішого батальйону російської армії на Румунському фронті, член Ради 8-ї російської армії Румунського фронту, уповноважений із демобілізації 8-ї армії (березень 1918), командир Могилівської повітової сотні (березень 1918), комендант Могилів-Подільського повіту (з квітня 1918), командир повстанського загону (грудень 1918, Київ), командир Окремого корпусу залізнично-технічних військ (15.1.1919), командир 1-ї дивізії того ж корпусу (25.1.1919), командир (1.2.1919) та інспектор (2.5.1919) Окремого корпусу залізнично-технічних військ, вартовий отаман Київської групи, командир 5-ї пішої Селянської дивізії Київської групи військ УНР (28.9.1919), начальник штабу Київської групи Дієвої Армії УНР, командир 4-ї Київської стрілецької дивізії Армії УНР (20.5.1920), начальник запілля Дієвої армії УНР (19.7. — 15.8.1920), командир 4-ї Київської стрілецької дивізії Армії УНР (15.8.1920), заступник голови Орденської ради ордена Залізного хреста Армії УНР (19.10.1920), командир 1-ї Запорозької стрілецької дивізії (27.5.1921), військовий міністр уряду УНР в еміграції (14.11.1921 — 13.5.1922, 21.3.1957–1961), командир 1-ї Запорозької дивізії (13.5.1922 — 28.5.1924), редактор журналу «Табор» (1923), голова Українського воєнно-історичного товариства (1925), голова редакційної колегії журналу «За Державність. Матеріяли до Історії Війська Українського» (10.1.1925 — 10.1.1930), голова Товариства охорони воєнних пам’яток, член правління Української станиці в м. Каліш, член Головного управління Товариства вояків Армії УНР в українській станиці м. Каліш (1924–1940), голова Проводу української громади в Німеччині (в роки Другої світової війни), постійний член (1.7.1947) і заступник голови (9.8.1947) Вищої військової ради; військові звання — підпоручник (24.3.1906), поручник (1909), штабс-капітан (1913), капітан російської армії (1917), полковник (13.6.1920 — наказ від 3.10.1920), генерал-хорунжий (від 5.10.1920 — підстава: наказ ч. 35 по війську УНР із 5.10.1920 і наказ ч. 28 від 8.4.1921); генерал-поручник, генерал-полковник Армії УНР (рід зброї — піхота).
    Народився в старокозацькій родині. Закінчив земську народну 4-класну школу (1893), міське 6-класне училище (1899). При Київському кадетському корпусі склав іспит на «вольноопределяющегося» 1-го розряду (травень 1900). Військову службу розпочав у вересні 1900 р. в 174-му пішому Роменському полку в м. Черкаси.
    Чугуївське юнкерське піхотне училище закінчив 24 березня 1906 р. за першим розрядом з відзначеннями: «Мілютинського і Воєнного міністрів нагородами та з занесенням на мармурову таблицю» в чині підпоручника піхоти. Направлений до 129-го пішого Бессарабського полку у березні 1905 року.
    Учасник Першої світової війни (16.7.1914 — вересень 1917). Неодноразово поранений. Учасник українізації російських частин на Румунському фронті. Делегат 2-го Всеукраїнського військового з’їзду (червень 1917). У жовтні 1917 р. приділений до генерал-квартимейстера штабу армії із завданням очистити штаб армії від більшовиків.
    На посаді коменданта Могилів-Подільського повіту перешкоджав австрійській команді безконтрольно вивозити військове майно. Внаслідок конфлікту в липні 1918 р. був ув’язнений у Могилівській повітовій в’язниці. У грудні перевезений на гауптвахту в Київ, де 14 грудня сформував з ув’язнених вояків Запорозького корпусу повстанський відділ (400 чоловік), на чолі якого підняв повстання. Був одним з керівників збройної акції в центрі Києва, «чим змушено гетьмана Скоропадського зректися гетьманської влади».
    Сформував український ударний батальйон (пізніше полк), з яким виступив проти більшовиків у м. Бердичеві. 8 січня 1919 р. звільнив від більшовицьких військ м. Житомир. Як вартовий отаман Київської групи оперував проти денікінців і більшовиків на південний схід від м. Умані. Як начальник штабу Київської групи Дієвої Армії УНР ліквідував «повстання отамана Волоха проти Уряду УНР, — писав він, — а тим самим урятовано Уряд УНР і Головного Отамана Війська С. Петлюру».
    У Перший зимовий похід Армії УНР вирушив як начальник штабу Київської групи Дієвої Армії УНР (6.12.1919). Від 25 вересня 1920 р. — відповідальний за мобілізацію в Кам’янець-Подільському повіті. Командував операціями Групи військ УНР трьохдивізійного складу (4-та Київська стрілецька, 1-ша Запорозька стрілецька і Окрема кінна дивізії) в бойових операціях при форсуванні Дністра і наступі у серпні та вересні 1920 року.
    Інтернований у таборі м. Каліша (Польща). Співзасновник Товариства колишніх вояків Армії УНР. Автор багатьох воєнно-історичних розвідок. Засновник, організатор і перший голова Українського воєнно-історичного товариства, яке стало спадкоємцем Воєнно-історичного відділу Головного управління Генерального штабу Армії УНР.
    1935 року очолив опозиційну до уряду УНР групу генералів і старшин (Вартоломій Євтимович, Сергій Сидоренко-Сапорай, Борис Монкевич та ін.). Виключений із середовища УНР та ув’язнений поляками у таборі в Березі-Картузькій.
    Член Союзу українських ветеранів (18.8.1946) — спадкоємця Товариства вояків Армії УНР у Польщі. Член-засновник Українського військово-наукового товариства в Німеччині (1950, 1951). Лицар ордена Залізного хреста (за участь у Першому зимовому поході; жовтень 1920); лицар Хреста Симона Петлюри (1936).
    Дружина Софія з роду Галас. Син Микола народився 8 травня 1939 року.
    «В українській військовій службі генерала-хорунжого Андрія Вовка не було обставин, що могли б служити перешкодою або обмежували б його право на одержання передбачених законами Української Народної Республіки рангових, орденських і пам’яткових відзначень та державного емеритального забезпечення», — так написав 20 жовтня 1960 р. начальник канцелярії військового міністерства Микола Стечишин.
    У повоєнні роки поновлений на посадах у керівних органах уряду УНР.
    
    ГЛУВКІВСЬКИЙ Андрій Іванович (12.6.1894 р., м. Сміла Черкаського пов. Київської губ. — після 1927). Військовий, інженер-гідротехнік; старшина російської (царської) та Добровольчої (1919) армій, старшина 1-ї Запорозької артилерійської бригади Армії УНР, член таборової Студентської громади, лектор математики Українського народного університету.
    Закінчив гімназію (Сміла, 1914) та Сергіївську артилерійську школу (Одеса). Навчався в Катеринославському гірничому інституті (1914–1915). На німецькому фронті до липня 1917 року. В лютому 1920 року разом із денікінськими частинами інтерновано в польські табори. В липні 1920 року вступив до української армії. Разом із нею відбув останню військову кампанію літа — осені 1920 року. У листопаді 1920 року знову опинився в польських таборах, у Стржалкові. Студентська громада табору Стржалкова характеризувала Глувківського «як людину, яка незвичайно багато сил і енергії віддає на користь студ(ентської) громади, і з національного боку цілком бездоганну», як «зразкового старшину, як під час боїв, так і в звичайних обставинах».
    Автор підручника для гарматників «Робота командира батареї на обсерваційному пункті і старшина батареї» (культурно-освітній відділ Запорозької дивізії, табір Стржалково). Здійснив значну кількість виготовлених до друку перекладів із різних питань артилерії. Переклав із німецької праці «Диференційний рахунок» та «Інтегральний рахунок». Автор спогаду «Останній день на рідному терені» — про свій відступ до Збруча у складі гарматної частини Армії УНР.
    
    ГАРЯЧИЙ (Горячий) Павло Павлович (13.1.1893, с. Буда-Горобіївська Канівського пов. Київської губ. — 23.2.1943, м. Кременець, тепер Тернопільська обл.). Військовий діяч, інженер, учитель; солдат 1-ї мортирної гарматної запасної батареї російської армії (1914), командир 1-ї сотні 1-го Гайдамацького кінного куреня ім. Яна Кармелюка (січень 1918 — грудень 1919), сотник 2-го Запорозького полку ім. отамана Яна Кармелюка Армії УНР, командир 1-ї сотні 6-го кінного ім. кошового отамана Костя Гордієнка куреня 6-ї Січової стрілецької дивізії, викладач лісництва Білокриницької школи; військове звання — сотник Армії УНР.
    Учасник Першої світової війни. Закінчив 3-тю Київську школу прапорщиків (1.10.1916). У вересні 1924 р. склав іспити за 7 класів реальної школи — переважають четвірки. Закінчив аграрно-лісовий факультет господарської академії в Подєбрадах. Автор спогаду «18 листопада».
    
    ДЕРЕЩУК Петро Кузьмович (29.6.1886, с. Вишнопіль Уманського пов. Київської губ. — після 30.4.1930). Військовий діяч, вчитель; комісар Національного Союзу в Уманському повіті, командир 38-го Українського полку, інспектор 3-ї Запорозької дивізії, державний інспектор Запорозького корпусу Армії УНР (1918–1924); військове звання — прапорщик російської армії.
    Народився у багатодітній селянській родині. Сільський вчитель. Учасник Першої світової війни (Південний фронт, з 1915). Член Української партії соціалістів-революціонерів (із 1917). Делегат 1-го Всеукраїнського військового з’їзду (Київ, 1917). Один з організаторів повстання проти Гетьмана України П. Скоропадського (листопад — грудень 1918, Уманський повіт). Організатор масового повстання проти совєтської влади на Уманщині (1920). Організатор Уманського повстанського комітету. 21 березня 1924 р. заарештований Уманським окружним ҐПУ. Засуджений до 10 р. 1927 року амністований. 30 квітня 1929 р. знову арештований і засуджений до 10 р. таборів.
    
    ДОРОШЕНКО («Вернигора») Михайло (21.5.1899, с. Цибулеве, нині Олександрівського р-ну Кіровоградської обл. — після 1973, США). Військовий діяч; повстанець отамана Матвія Григор’єва (1918), підхорунжий повстанського відділу Якова Горбенка і Пилипа Хмари (1919–1920); військове звання — вахмістр російської армії.
    Народився в козацькій родині. У повстанському русі з літа 1918 року. Керував переможним боєм проти більшовиків під с. Красносілля (нині Олександрійського р-ну Кіровоградської обл.). Автор книги «Стежками Холодноярськими» (Спогади. 1918–1923. — Філадельфія, 1973). Зберіг образи отаманів Матвія Григор’єва, Свирида Коцура, Пилипа Хмари, Ларіона Загороднього, Івана Лютого-Лютенка, Костя Степового-Блакитного, Миколи Кібця-Бондаренка, Юрія Горліса-Горського та інших.
    
    ЗАГРОДСЬКИЙ Олександр Олександрович (10.4.1889, с. Зеленьків Уманського пов. Київської губ., тепер Тальнівського р-ну Черкаської обл. — 4.8.1968, м. Нью-Йорк). Військовий діяч, вчитель; командир пішого батальйону російської армії (1917), командир Вартового полку, командир куреня і помічник командира 3-го полку ім. гетьмана П. Дорошенка (осінь 1917), командир Окремого запорозького загону (з 9.2.1918), 1-го Запорозького стрілецького ім. гетьмана П. Дорошенка полку Запорозької дивізії Запорозького корпусу, 3-ї Запорозької дивізії (літо 1919), командир 6-ї Запорозької дивізії, заступник командира Запорозького корпусу, командир Волинської групи, 2-ї Волинської стрілецької дивізії (1919–1920), заступник командувача Армії УНР Зимового походу (1920), заступник голови управи Української станиці в м. Каліш, голова Орденської ради ордена Залізного хреста Армії УНР, заступник капітули Хреста Симона Петлюри, голова Братства Св. Покрови Армії УНР, член Вищої військової ради уряду УНР, член Вищої військової гонорової ради Армії УНР, голова Спілки воєнних інвалідів Армії УНР; військові звання — штабс-капітан російської армії (1917), генерал-хорунжий Армії УНР (літо 1920), генерал-полковник УНР (після 1945).
    Брав участь в українізації частин Південно-Західного фронту Російської армії (1917). Учасник оборони Києва від військ М. Муравйова (січень 1918). Загалом взяв участь у 101 бою, мав 5 важких поранень. Від грудня 1920 р. — в таборах для інтернованих у Польщі. Відзначений орденом Залізного хреста (ч. 3), Хрестом Симона Петлюри, Воєнним хрестом та Хрестом Вільного козацтва. На еміграції — в Польщі, Німеччині та США (з 1949). Похований на Українському православному цвинтарі у Бавнд-Бруку.
    
    ЗБАРАЗЬКИЙ Онисько Юзефович (с. Дібрівка Уманського пов. Київської губ., тепер с. Дубрівка Монастирищанського р-ну Черкаської обл. — після 1954). Повстанець. Арештований і висланий на Північний Урал. Дід по матері громадського діяча Анатолія Лупиноса. 
    
    ЗОЗУЛЯ Яків Максимович (13.3.1893, с. Лебедин Чигиринського пов. Київської губ. — після 1964). Політичний і військовий діяч, військовий медик, правник, викладач, публіцист; помічник лікаря Київського військового шпиталю (1911–1913), фельдшер (1913–1917), член Центральної Ради (1917–1918), член президії Всеукраїнської ради військових депутатів (з літа 1917), член Київської ради солдатських депутатів (1917) та Крайового комітету охорони революції в Україні (25.10.1917), службовець Міністерства харчових справ Центральної Ради (березень — квітень 1918), торговельний агент «Дніпросоюзу» (1918), Головний начальник санітарної управи Армії УНР (5.2.1919 — 4.3.1919), в. о. віце-директора хлібного департаменту (червень 1919), завідувач статистичного відділу Укрпродкому (1920), завідувач кооперативу «Дніпро» (Львів, 1920-ті), член правничої комісії уряду Карпатської України (1938–1939), доцент, професор Українського технічно-господарського ін-ту (Мюнхен, від 1943), професор Українського технічного інституту (Нью-Йорк, 1954–1964).
    Закінчив Київську військово-фельдшерську школу (1908–1911). Навчався і служив фельдшером у Полтавському кадетському корпусі (1913–1917), від якого і обраний до Всеукраїнської ради військових депутатів. Член УПСР (до 14.6.1925). Делегат 2-го Всеукраїнського військового з’їзду (Київ, 1917). Представник Крайового комітету охорони революції в Україні при окружному військово-санітарному інспекторі (26.10.1917 — 27.10.1917), виконуючи обов’язки якого, сформував телефонно-санітарну колону та перев’язочні пункти. Навчався на правничому факультеті Київського університету (1918). Учасник антигетьманського повстання та оборони Києва під час більшовицького заколоту у січні 1918 р. Навчався у Кам’янець-Подільському університеті (1919–1920). Емігрувавши з урядом УНР, працював фельдшером у м. Варшаві, водночас навчаючись в університеті (1921–1922). З серпня 1923 р. — на еміграції в ЧСР, де разом з Ф. Сумневичем, П. Богацьким та Д. Ісаєвичем заснував Українську селянську спілку. Прихильник повернення в УРСР. Закінчив Карловий університет у м. Празі (диплом доктора права). На початку 1930-х років виїхав на Закарпаття, де працював помічником адвоката, потім начальником правничого відділу Окружної каси хворих. Ув’язнений мадярами до концентраційного табору. Під час Другої світової війни мешкав у Чехословаччині (протекторат), працював начальником відділу окружної каси хворих (Прага, 1940–1945). У Німеччині перебував у таборах для переміщених осіб (Ді-Пі).
    1954 року емігрував до США. В УТІ викладав право і торговельні науки. Автор наукових праць, цінних спогадів «Облога Києва, відступ української армії на Волинь та організація санітарної служби» (За Державність. — Торонто, 1964. — Збірник 11. — С. 42–64). Упорядкував і видав хроніку «Велика українська революція: Календар історичних подій за лютий 1917 — березень 1918 рр.)
    
    КІРІЧОК Микола Іванович (6.5.1898, хут. Левченків Безпальчевської вол. Золотоніського пов. Полтавської губ., тепер с. Левченкове Безбородківської сільради Драбівського р-ну Черкаської обл. — після 8.10.1931). Військовий, інженер-гідротехнік.
    Закінчив двокласну школу в с. Нехайках (1911), двокласну вище-початкову школу (1915), старшинські артилерійські курси (1922), гімназію ім. Тараса Шевченка (Каліш, 20.5.1924) та Українську господарську академію (8.10.1931). 1917 року вступив до 2-ї Української юнацької школи в Києві, «в складі якої виступив збройно проти московського навалу». У травні 1918 р. з армії звільнився, але восени 1918 р. підпав під гетьманську мобілізацію. Інтернований поляками у табір міста Каліша. Дипломний проект УГА оборонив «з успіхом дуже добрим».
    
    КОБИЛЯНСЬКИЙ Іван Назарович (1897, м. Кам’янка —?). Козак загону отамана Матвія Григор’єва.
    
    КОЛОМІЄЦЬ Василь (28.1.1900, с. Коробівка Полтавської губ. — 25.11.1964, Бельгія). Військовий і громадський діяч; козак повстанських загонів отаманів Чорного, Голого і Левченка, член Товариства бувших вояків Армії УНР у Франції.
    Від 1924 року переховувався на Кавказі і Донбасі. 1943 року пощастило дістатися Німеччини. Від 1947 р. — у Бельгії, де працював на копальнях. У Німеччині під час бомбардування втратив дітей і дружину. «Був щирим українським патріотом, завжди жертовним для української справи. В його особі Т-во втратило зразкового члена і відданого справі українського патріота», — писали у некролозі товариші.
    
    ЖУПІНАС-ЖУПІНАДЗЕ Дмитро Васильович (24.5.1892, м. Сміла Черкаського пов. Київської губ., тепер Черкаської обл. — 16.8.1968, Детройт, Мічиган, США). Військовий і громадський діяч; офіцер 12-го драгунського полку російської армії, командир 14-го Поморського кадрового полку (м. Одеса, 1918), старшина Запорозького полку кінних гайдамаків ім. кошового отамана Костя Гордієнка, командир 24-го Запорозького (Чорноморського) пішого ім. гетьмана Петра Сагайдачного полку, Збірного кінно-запорізького полку (під час Першого зимового походу), 2-го Уманського запорозького кінного полку, 2-го кінного полку Окремої кінної дивізії (літо 1920); військові звання — штабс-капітан російської армії, полковник Армії УНР (із 15.5.1922; наказ Війську УНР ч. 6, 1 2.1961), генерал-хорунжий (підвищений урядом УНР в екзилі).
    Закінчив агрономічну та юнкерську кавалерійську школи. Учасник Першої світової війни на боці Росії. Під час бойових дій був поранений, за хоробрість отримав багато нагород. Від 1917 р. в українській армії. Один з організаторів полку ім. П. Сагайдачного. Учасник Першого зимового походу. Лицар ордена Залізного хреста. Мав славу одного з найкращих кіннотників Армії УНР. Був нагороджений усіма українськими військовими відзнаками. Перебував у польських таборах для інтернованих, потім мешкав на Волині. Одружений на Катерині (1012.1902, Київ). Під час Другої світової війни німці звернулися до Д. Жупінаса з пропозицією створити військове формування, але, оскільки він відмовився виконати деякі умови, які поставила німецька команда, його відправили до концентраційного табору. 1952 року виїхав до США. Був активним членом Детройтського відділу ОбВУА. Похований на цвинтарі у Бавнд-Бруку.
    
    ЛІВИЦЬКИЙ Андрій Миколайович (27.3.1879, с. Липлява Золотоніського пов. Полтавської губ., тепер Канівського р-ну Черкаської обл. — 17.1.1954, м. Карлсруе, Німеччина). Державний і громадсько-політичний діяч, юрист; присяжний повірений Харківської судової палати (з листопада 1905), мировий суддя Золотоніського повіту (1913–1917), Золотоніський повітовий комісар (із 16.3.1917), Полтавський губернський комісар Тимчасового уряду (від 1.8.1917), член Української Центральної Ради (1917), гласний Золотоніського повітового і Полтавського губернського земств (серпень 1917 — травень 1918), в. о. міністра внутрішніх справ (від січня 1919), міністр юстиції і заступник голови уряду УНР в кабінеті Б. Мартоса (із 9.4.1919), міністр закордонних справ і міністр юстиції УНР (червень 1919), голова дипломатичної місії УНР у Польщі (з жовтня 1919), заступник голови уряду УНР у кабінеті І. Мазепи (1920), голова уряду УНР (жовтень 1920–1921, 1922–1926), заступник голови Директорії (фактично голова) і Головний отаман Військ УНР (від 1926), Президент УНР в екзилі.
    Народився у старовинній козацькій родині. Закінчив колегію імені П. Ґалаґана (1896) та Київський університет (1903). Працював адвокатом та суддею в Лубнах, Каневі, Золотоноші. Учасник антигетьманського повстання. Один із ініціаторів створення Української національної ради в екзилі (1948). Похований на цвинтарі Вальдфрідгоф у м. Мюнхені (Німеччина), згодом прах перепоховали на кладовищі у Бавнд-Бруку неподалік м. Нью-Йорка (США).
    
    СУРЖКО Матвій (25.1.1901, с. Буда-Орловецька Черкаського пов. Київської губ., тепер Черкаської обл. — після 1936). Військовий діяч; козак полку гайдамаків Холодного Яру, поручник 2-го кінного ім. гетьмана І. Мазепи полку 2-ї Волинської стрілецької дивізії Армії УНР.
    Народився в козацькій родині в с. Буда-Орловецька на Черкащині. Родич братів Чучупаків. Учасник Першого зимового походу. Лицар ордена Залізного хреста і Хреста Симона Петлюри. На еміграції в США. Під фотографією Матвія Суржка, яку 1962 року вмістила редакція «Бюлетеня Союзу Бувших Українських вояків у Канаді», написано: «З неї (фотографії) б’є молодість, життєрадісність, відвага і готовність з усмішкою на обличчі виконати наказ свого зверхника. Такими були наші соколи-кіннотники, що, несучи страх і смерть ворогам України, 45 років тому літали її безмежними степами».
    
    ТРУТЕНКО Валентин Максимович (12.3. 1881, м. Звенигородка Київської губ., нині Черкаської обл. — 30.1.1953, м. Сантьяго, Чилі). Військовий діяч; командир 175-го Батуринського піхотного полку, начальник Могилів-Подільської юнацької школи, помічник командира, командир 3-ї Запорозької дивізії Армії УНР (грудень 1919, під час Першого зимового походу), начальник Спільної юнацької школи (1922), отаман Українського вільного козацтва на еміграції, військовий аташе гетьманського екзильного уряду; військові звання — підполковник російської армії, генерал-хорунжий Армії УНР (1920).
    Закінчив Володимирський кадетський корпус у Києві, Київське піхотне юнкерське училище (1901), Миколаївську академію Генерального штабу. Учасник українізації частин 12-ї російської армії, організатор Українського військового з’їзду Західного фронту. У листопаді 1917 р. привів в Україну українізований Батуринський полк, з яким брав участь у боях проти частин більшовицької Росії. За гетьманату командував різними частинами на Катеринославщині та Черкащині. Підтримав антигетьманське повстання. На переконання поручника Армії УНР Івана Толочного, полковник Трутенко — головний винуватець загибелі решток 3-ї Запорозької дивізії у бою під Животовом 25 грудня 1919 року. Після поразки Визвольної боротьби інтернований у польських таборах. 1924 року виїхав до Німеччини, де пристав до табору Павла Скоропадського. Після Другої світової війни перебував у таборі Ді-Пі в Міттенвальді. 1948 року емігрував до Чилі, де й помер.
    
    УМАНЕЦЬ Лев Тарасович (18.2.1901, с. Гречківка Черкаського пов. Київської губ. — після 25.10.1927). Козак Армії УНР, юнак Спільної юнацької школи, інженер-гідротехнік.
    Закінчив два класи залізничної школи (1915), витримав екзамен за чотири класи реальної школи, вчився в Бендерівській (потім Жмеринській) реальній (середньо-технічній) школі до травня 1920 р. Останнього класу не закінчив, бо «поступив до війська У.Н.Р.». Закінчив Спільну юнацьку школу (1920). Після поразки Визвольних змагань інтернований у таборі м. Каліша. Спогад «Катюзі по заслузі» написав 1922 року. Закінчив Українську господарську академію в Подєбрадах.
    
    УСЕНКО Данило (15.12.1886, м. Городище Черкаського пов. Київської губ., тепер Черкаської обл. — після 14.12.1929). Військовий, інженер-агроном; помічник комісара цивільного прифронтового комісаріату при 2-й Волинській дивізії (1920), професорський стипендіат Української господарської академії (14.12.1929, Подєбради).
    Закінчив Мошногірську нижчу с.-г. школу (1905), витримав іспит на «вольноопределяющегося» при Черкаській гімназії (1905). Двічі прослухав курси ґуральництва при Юріївському університеті. Закінчив Житомирську школу прапорщиків (1915). Командував ротою російської армії. Закінчив гімназію для дорослих при Кам’янець-Подільському університеті (1919). Навчався на с.-г. факультеті цього ж університету. Скінчив курси адміністрації в Ченстохові (1921). Написав «Спогади…» 3 лютого 1923 року.
    
    ХАРЧЕНКО Іван Борисович (1898, с. Вербівка Чигиринського пов. Київської губ., тепер Кам’янський р-н Черкаської обл. — 1982). Вчитель, козак 1-го Українського козацького полку ім. Богдана Хмельницького Армії УНР.
    Народився в родині коваля. 1916 року призваний до російської армії. Після Лютневої революції 1917 року перейшов до українського війська. Неодноразово залучався до охорони штабу УНР, а також Головного отамана Симона Петлюри. Під Уманню потрапив у полон до Нестора Махна. Завдяки землякові, який воював у Махна, врятувався з-під розстрілу. Повернувся до свого полку. В районі Кам’янця-Подільського потрапив у полон до червоних і прийняв пропозицію перейти до них на службу в культурно-просвітній відділ якоїсь частини. Невдовзі за станом здоров’я відправлений у безстрокову відпустку. Повернувся у рідне село, став учителем молодших класів. Працював у школі с. Михайлівка Кам’янського району. 1937 року заарештований органами НКВД за обвинуваченням у поширенні національної ідеї. Відбував покарання у північних таборах. 1943 року достроково звільнений і направлений до запасних частин Красної армії. Закінчив війну 1945 року. До виходу на пенсію викладав у сільській школі. Реабілітований 1982 року.
    
    ХАРЧЕНКО Артем Борисович (1894, с. Вербівка Чигиринського пов. Київської губ., тепер Кам’янський р-н Черкаської обл. — 20.11.1937). Козак загону Чорного Ворона.
    Народився в родині коваля. Мав гарний голос, співав у шкільному церковному хорі. 1919 року брав участь у антибільшовицькому повстанні на Чигиринщині. В одному з боїв із загоном ЧК поранений. Існує версія, що після лікування (ймовірно, 1920 року) отаман Холодного Яру направив його для підпільної роботи до кам’янської міліції. Захопивши ручний кулемет, перейшов до повстанського загону Чорного Ворона. Після поразки Визвольних змагань, заховавши своє минуле і змінивши в документах дату народження на 1901 рік, виїхав на Рівненщину, потім до Вінниці. Закінчив консерваторію. Працював солістом Великого академічного оперного театру в Москві. Заарештований органами НКВД 9 жовтня 1937 року. Ще раніше були ув’язнені «за контрреволюційну діяльність» двоюрідні брати Прокіп і Гаврило, а також рідний брат Іван Борисович Харченко, колишній вояк Армії УНР. Знали чекісти і про еміграцію рідного брата Павла. Енкаведисти підозрювали, що Артем брав участь у повстанських загонах. Тому у виписці з протоколу № 117 засідання трійки його названо «политбандитом» («в прошлом»). А звинуватили його у зв’язках з антисовєтською українською націоналістичною організацією та спробі організації замаху на Йосипа Сталіна. Розстріляний за вироком «ревтройки» НКВД Київського військового округу.
    
    ШЕПЕЛЬ Яків Васильович (8.10.1901, м-ко Богодухівка Золотоніського пов. Полтавської губ., тепер Чорнобаївський р-н Черкаської обл. — ?). Військовий; козак Армії УНР. Не плутати з отаманом Яковом Шепелем.
    
    ШОРУБАЛКО Іван Іванович (25.11.1897, м. Чигирин (?) Київської губ. — 1942, бухта Нагаєво, Хабаровський край). Військовий і кооперативний діяч; комендант м. Шполи (1918).
    Народився у родині Івана Даниловича та Палажки Олексіївни Шорубалків (у дівоцтві Шевченко). Мав братів Ларіона, Василя, Пантелеймона, сестер Ярину і Оксану. Закінчив чотири класи церковнопарафіяльної школи, реальне училище у м. Чигирині та Феодосійське військове училище (1917). З раннього дитинства читав «Кобзаря» Тараса Шевченка. Учасник бойових дій за Українську державу у складі Армії УНР (зокрема у Чигирині проти червоних). 1918 року створив і очолив кредитне товариство для селян. Після поразки Визвольних змагань Іван, маючи на руках малих братів і сестер, зайнявся господарством. 1924 року разом із сестрою Яриною та створеним ними ініціативним гуртком встановив у м. Шполі пам’ятник Тарасові Шевченку. Бронзову скульптуру привезли волами аж із м. Звенигородки — її зробив знаменитий Калень Терещенко.
    Попри тяжку хворобу (відкрита форма туберкульозу), 1928 року Івана Шорубалка було заарештовано і вислано у Каракалпакію. 1937 року — знову арешт. Забирали його з м. Душанбе. В той же рік арештували й чоловіка Іванової сестри Ярини Дмитра і розстріляли разом із членом ініціативного гуртка із вшанування Тараса Шевченка Туровським. Брата Пантелеймона, 1896 року народження, забрали у 1938-му (він мав п’ятеро дітей). Розстріляли 1938 року.
    
    ЦІСАР Платон Мусійович (18.11.1894, м. Умань Київської губ. — ?). Військовий; козак Армії УНР, повстанець отамана Ананія Волинця.
    Народився в родині Мусія Марковича та Горпини Цісарів. Закінчив 6 класів гімназії (1910, м. Умань). До 1914 року був залізничним урядником. 1914 року мобілізований до війська. Від 1917 р. до 25 серпня 1922 р. служив в українській армії. Інтернований у таборі Стржалково. З табору втік до Німеччини, а звідти до Чехословаччини. Найменший брат повстанського отамана Іова (Гиви) Цісаря.
    
    Підготував Роман Коваль за участі Юрія Ляшка
    
   
  
  
   
    Додаток № 2. Документи
   
   
    
     1. Списки членів дружин Українського вільного козацтва окремих волостей та сіл Черкаського повіту за 1917 рік
    
    
    Черкаський повітовий комісар Тимчасового уряду
    
    Списки членів дружин Українського вільного козацтва окремих волостей та сіл Черкаського повіту. Скарга Польського виконкому на Русі на незаконні обшуки і конфіскації Вільного козацтва в околицях Сміли Черкаського повіту.
    Почато 11 вересня 1917 року. Закінчено 28 листопада 1917 року. На 49 аркушах.
    
    Черкаському повітовому комісару лист від голови Жаботинської волосної управи та список Вільного козацтва Жаботинської волості Черкаського повіту.
    Список вільних козаків с. Кумейки Шелепинської волості.
    Заява Орловецькому сільському голові з проханням записати до Вільних козацьких дружин с. Орловець і список вільних козаків Орловця.
    Список парубків та чоловіків, охочих поступити у Вільну козачу дружину села Ксаверова.
    Список (вільних козаків) від с. Малої Смілянки.
    Список Вільного козацтва с. Гречківки.
    Спис Українського вільного козацтва на с. Василиці (українською мовою) та заява Черкаському повітовому комісару Огія Шендрика і козацької сотні Вільного козацтва Василицької сотні (Дахнівської волості).
    Список Вільного козацтва села Калинівка Ротмістрівської волості Черкаського повіту.
    Список Вільної козачої дружини села Петропавлівки Петропавлівської волості Черкаського повіту Київської губернії.
    Список вільних козаків без зазначення населеного пункту.
    Особовий список громадян Малі Бурти В'язівської волості Черкаського повіту, які виявили бажання записатися до Вільнокозацької дружини для захисту свого села.
    Особовий список вільних козаків села Буди Орловецької волості Черкаського повіту.
    Додатковий список вільних козаків Хлистунівської волості с. Хлистунівка.
    Постанова засідання козаків Михайлівського куреня Шелепухинської волості Черкаського повіту на Київщині та список козаків Михайлівського куреня.
    Список вільних козаків Черкаського повіту Київської губернії Ташлицької волосної управи с. Сердюківки.
    Ковалівському сільському голові вільної козацької дружини села Ковалихи заява список Вільної козацької дружини села Ковалихи.
    Українська партія соціал-революціонерів Вільного козацтва куреня Михайлівки.
    Черкаському повітовому комісару заява балаклійського сотника Корнія Логвиновича Шатайла та поіменний список вільних козаків с. Балаклії Смілянської волості Черкаського повіту.
    Черкаському повітовому голові заява керівника Вільної козацької дружини с. Плескачівка Жаботинської волості з проханням носити зброю, Черкаському повітовому голові Української партії с.-р. Вільної козачої дружини с. Плескачівка Жаботинської волості заява з проханням вписати до членів Вільної козацької дружини Черкаського повіту.
    Список козаків села Тернівки Ташлицької волості Черкаського повіту Київської губернії.
    Список громадян містечка Білозір'я, які записалися до Вільного козацтва.
    Список козаків Флярківської сотні Вільного козацтва.
    Список козаків села Диринковця і Ольховчика Черкаського повіту на Київщині.
    Список українських козаків села Шелепухи Шелепухинської волості Черкаського повіту Київської губернії.
    Посвідчення отамана с. Матусівки Зиновія Олексійовича Курінного.
    Телеграма Черкаській повітовій земській управі про асигнацію коштів (Генеральним) секретаріатом на розвиток Вільного козацтва.
    Скарга Польського виконавчого комітету на Русі на вільних козаків від 20 жовтня 1917 року.
    
    Документ № 1
    Черкаському повітовому комісару лист від голови Жаботинської волосної управи та список Вільного козацтва Жаботинської волості Черкаського повіту
    
    Черкаському повітовому комісару
    Волосна управа при цьому представляє на затвердження список згідних бути у дружинах Вільного козацтва у Жаботинській волості.
    За волосного голову Семен Юрченко (підпис)
    Секретар (підпис)
    10 вересня 1917 р., № 2520
    Печатка МВС
    Штамп Черкаського повітового комісара від 11 вересня 1917 року
    
    Список Вільного козацтва Жаботинської волості Черкаського повіту
    1. Микита Трохимович Николенко (Миколенко?).
    2. Петро Давидович Задояний.
    3. Тодось Степанович Бобошко.
    4. Лук'ян Іванович Ярема.
    5. Леонтій Васильович Ярема.
    6. Іван Іванович Могилей.
    7. Павло Павлович Ярема.
    8. Євтихій Михайлович Плющ.
    9. Степан Якович Шульга.
    10. Микола Васильович Николенко (Миколенко?).
    11. Сава Тимофійович Могилей.
    12. Федір Андрійович Яценко.
    13. Терентій Онисимович Іванченко.
    14. Макар Олексійович Шамрай.
    15. Мефодій Григорович Ткаченко.
    16. Федот Терентійович Могилей (1900 р. н.; засуджено трійкою НКВС до розстрілу і розстріляно 23 квітня 1938 року. — Прим. Юрія Ляшка).
    17. Олександр Павлович Могилей.
    18. Лука Петрович Задояний.
    19. Федір Степанович Шульга.
    20. Семен Лукич Івашко.
    21. Іван Петрович Могилей.
    22. Марко Денисович Николенко (Миколенко?).
    23. Тодось Васильович Посипайко.
    24. Яків Степанович Яценко.
    25. Яків Маркович Тарасенко.
    26. Лазар Терентійович Николенко (Миколенко?).
    27. Іван Демидович Дяченко.
    28. Онисим Іванович Іванченко.
    29. Іван Іванович Ярема.
    30. Олександр Іванович Мартошенко.
    31. Іван Іванович Мартошенко.
    32. Юхим Михайлович Бобошко.
    33. Антон Павлович Юрченко.
    34. Тодось Іванович Джулай.
    35. Федір Васильович Кириченко.
    36. Іван Кононович Шульга.
    37. Іван Якович Яценко.
    38. Олексій Іванович Горобець.
    39. Іван Макарович Казидуб.
    40. Федір Герасимович Валах.
    41. Оврам Петрович Валах.
    42. Кирило Іванович Дяченко.
    43. Пантелій Корнійович Дяченко.
    44. Корній Харитонович Дяченко.
    45. Яків Іванович Могилей.
    46. Іван Антонович Могилей.
    47. Йосип Вакулович Могилей.
    48. Йосип Дмитрович Могилей.
    49. Никифор Васильович Кириченко.
    50. Іван Петрович Валах.
    
    По селу Завадівка
    1. Андрій Йосипович Бердник.
    2. Сергій Семенович Ткаченко.
    3. Яким Іванович Плужник.
    4. Семен Петрович Клименко.
    5. Григорій Митрофанович Солоденко.
    6. Іван Ксенофонтович Почка.
    7. Яків Павлович Ткаченко.
    8. Іван Власович Кропива.
    9. Іван Йовович Левченко.
    10. Каленик Макарович Солоха.
    11. Гаврило Кирилович Пічкур.
    12. Михайло Антонович Ткаченко.
    13. Гнат Васильович Почка.
    14. Семен Вакулович Черненко.
    15. Микола Савович Солоденко.
    16. Роман Давидович Міщенко.
    17. Кузьма Якович Левченко.
    18. Іван Сидорович Громовий.
    19. Федот Петрович Плужник.
    20. Тодось Павлович Плужник.
    21. Оврам Демидович Скічко.
    22. Дем'ян Степанович Солоха.
    23. Іван Варфоломійович Мартошенко.
    24. Кирило Андрійович Бердник.
    25. Іван Андрійович Бердник. (1878 р. н.; засуджено до 8 років таборів. — Прим. Ю. Ляшка).
    26. Яків Михайлович Ткаченко.
    27. Йов Андрійович Левченко.
    28. Федот Павлович Білан.
    29. Корній Павлович Плужник.
    30. Захар Павлович Білан.
    31. Семен Гордійович Плужник.
    32. Семен Васильович Федоренко.
    33. Данило Данилович Бердник.
    34. Юхим Іванович Федоренко.
    35. Сергій Давидович Медведенко.
    36. Омелян Трохимович Олійник.
    37. Герасим Леонтійович Ромашина.
    38. Роман Степанович Почка.
    39. Яків Степанович Почка.
    40. Сава Гордійович Левченко.
    41. Гнат Васильович Бобошко.
    42. Филимон Григорович Савченко.
    43. Федот Федорович Яценко.
    44. Петро Іванович Юрченко.
    45. Сила Григорович Солоденко.
    46. Борис Григорович Солоденко.
    47. Петро Максимович Солоденко.
    48. Федір Іванович Федоренко.
    49. Григорій Григорович Савченко.
    50. Наум Миронович Федоренко.
    
    По селу Флярківка (Жаботинської волості)
    Див. «Список козаків Флярківської сотні Вільного козацтва (Жаботинської волості)».
    
    По с. Плескачівка (Жаботинської волості)
    1. Трохим Іванович Бондаренко.
    2. Степан Андрійович Буркацький.
    3. Іван Іванович Чекаль.
    4. Арсен Іванович Чекаль.
    5. Павло Терентійович Овчаренко.
    6. Володимир Андрійович Цьома.
    7. Михайло Матвійович Івахненко.
    8. Яків Петрович Смовж.
    9. Павло Кирилович Буркацький.
    10. Іван Степанович Сліпченко.
    11. Сергій Федорович Ковтун.
    12. Терентій Матвійович Халаман.
    13. Трохим Матвійович Халаман.
    14. Марко Григорович Карпенко.
    15. Григорій Євстафійович Больмат.
    16. Василь Юхимович Підгірний.
    17. Тодось Олексійович Смовж.
    18. Іван Григорович Лесько.
    19. Костянтин Федорович Жолобченко.
    20. Яків Лукич Селецький.
    21. Петро Олексійович Смовж.
    22. Степан Іванович Голуб.
    23. Степан Йовович Цьома.
    24. Іван Пилипович Мачуський.
    25. Гаврило Тимофійович Щербина.
    26. Корній Данилович Больмат.
    27. Михайло Корнійович Больмат.
    28. Максим Никанорович Щербина.
    29. Антон Максимович Щербина.
    30. Максим Семенович Дудник.
    31. Максим Ілліч Іванченко.
    32. Сергій Самійлович Мачуський.
    33. Павло Степанович Карпенко.
    34. Петро Логвинович Бебик.
    35. Никифор Васильович Барвінський.
    36. Микита Никифорович Барвінський.
    37. Степан Трохимович Цьома.
    38. Степан Іванович Вакуленко.
    39. Пилип Степанович Чудний.
    40. Григорій Філонович Овчаренко.
    41. Герасим Минович Шпак.
    42. Олексій Ілліч Селецький.
    43. Корній Йовович Цьома.
    
    За Жаботинського волосного голову Семен Юрченко (підпис)
    Секретар (підпис)
    
    Переклад з російської мови.
    
    
    Документ № 2
    Список вільних козаків селища Кумейки
    Шелепухинської волості
    
    1. Білик Микола Якимович, 39 р., хлібороб, сотник.
    2. Яковець Федір Іванович, 58 р., хлібороб.
    3. Іващенко Іван Кіндратович, 24 р., хлібороб.
    4. Прокопенко Кость Васильович, 52 р., хлібороб.
    5. Жик Роман Фірсович, 32 р., хлібороб.
    6. Прокопенко Олександр Дмитрович, 55 р., хлібороб.
    7. Гребенник Семен Єлисейович, 45 р., хлібороб.
    8. Гребенник Іван Прокопович, 48 р., хлібороб.
    9. Гребенник Степан Іванович, 52 р., осавул, п. сотника.
    10. Гребенник Сергій Андрійович, 28 р., хлібороб.
    11. Гребенник Давид Микитович, 40 р., хлібороб.
    12. Гребенник Данило Давидович, 18 р., хлібороб.
    13. Панченко Гнат Тарасович, 17 р., хлібороб.
    14. Миколенко Пантелеймон Хомович, 34 р., хлібороб.
    15. Прокопенко Карпо Ятренович, 40 р., хлібороб.
    16. Білик Степан Павлович, 53 р., хлібороб.
    17. Білик Дмитро Степанович, 17 р., хлібороб.
    18. Панченко Порфир Олександрович, 43 р., хлібороб.
    19. Кожушко Карпо Єрмолайович, 41 р., хлібороб.
    20. Будка Максим Денисович, 21 р., хлібороб.
    21. Нездолій Ананій Никифорович, 42 р., хлібороб.
    22. Прокопенко Федір Кононович, 21 р., хлібороб.
    23. Білик Омелян Степанович, 23 р., хлібороб.
    24. Бідний Гнат Іванович, 18 р., хлібороб.
    25. Яковець Яким Кузьмич, 18 р., хлібороб.
    26. Іващенко Гаврило Васильович, 20 р., хлібороб.
    27. Панченко Захар Миколайович, 27 р., хлібороб.
    28. Панченко Опанас Яремович, 17 р., хлібороб.
    29. Іващенко Антон Михайлович, 17 р., хлібороб.
    30. Білик Михайло Михайлович, 17 р., хлібороб.
    31. Білик Ілля Лукич, 25 р., хлібороб.
    32. Чорний Данило Іванович, 16 р., хлібороб.
    33. Яковець Марко Тодосович, 16 р., хлібороб.
    34. Нездолій Захар Микитович, 16 р., хлібороб.
    35. Кожушко Кузьма Титович, 52 р., хлібороб.
    36. Голованенко Грицько Єрмолайович, 18 р., хлібороб.
    37. Гребенник Іван Грицькович, 17 р., хлібороб.
    38. Миколенко Лука Кузьмич, 16 р., хлібороб.
    39. Прокопенко Михайло Костянтинович, 17 р., хлібороб.
    40. Яковець Петро Романович, 17 р., хлібороб.
    41. Білик Пилип Єфремович, 17 р., хлібороб.
    42. Гребенник Іван Мокійович, 17 р., хлібороб.
    43. Прокопенко Василь Кузьмич, 16 р., хлібороб.
    44. Гребенник Юхим Каленикович, 17 р., хлібороб.
    45. Чалий Василь Іванович, 18 р., хлібороб.
    46. Івченко Архип Григорович, 17 р., хлібороб.
    47. Білик Іван Юрійович, 16 р., хлібороб.
    48. Прокопенко Семен Опанасович, 16 р., хлібороб.
    49. Білик Іван Кузьмович (?), 18 р., хлібороб.
    
    Переклад з російської мови.
    
    
    Документ № 3
    Заява Орловецькому сільському голові з проханням записати до Вільних козацьких дружин с. Орловець і список вільних козаків Орловця
    
    Ми, що нижче підписалися, громадяни м. Орловця
    1) Сидір Якимович Скорик,
    2) Скорик Гордій Петрович, а за нього, неграмотного, розписався Антон Куринко,
    3) Касян Петро,
    4) Шаптала Сергій,
    5) Романько (?),
    6) Куринко Антон,
    7) Коваленко Антон Олексійович, а за нього розписався Антон Якимович Куринко,
    8) Будник Іван, а за нього, неграмотного, розписався В. Ночовний,
    9) Корнило Ночовний,
    10) Дмитро Панович, а за нього, неграмотного, розписався Петро Казеон,
    11) Гнат Чорнобривець,
    12) Федір Придарок,
    13) Захар Федорець (?),
    14) Володимир Храпик, а за нього розписався (неясно),
    15) Андрій Овидько, а за нього розписався Р. Кабанець,
    16) Л. Лебідь (?),
    17) Денисенко Павло, а за нього, неграмотного, розписався (неясно),
    18) Іван Зайченко (?),
    19) Миниєнко (?) Іван,
    20) Чорнобривець Давид,
    21) Руденко Филимон, а за нього, неграмотного, розписався (неясно),
    22) Михайло Олійник, а за нього, неграмотного, розписався Павло Дженджеренко,
    23) Василь М. Трохимець,
    24) Олексій Іванович Лавріненко,
    25) Петро Васильович Третяк, а за нього, неграмотного, розписався Григорій Бочаров,
    26) Терентій Данилович Курінний,
    27) Іван Трохимович Різниченко,
    28) Василь Боговик,
    29) Іван Максимович Товстоп'ят, а за нього, неграмотного, розписався Григорій Бочаров,
    30) Клим Якович Боговик, 47 років, а за нього, неграмотного, розписався Григорій Бочаров,
    31) Семен Хорошун, а за нього, неграмотного, розписався Григорій Бочаров,
    32) Прохор Юхимович Лисенко, 16 років,
    33) Сила Іванович Белушенко,
    34) Герасим Євдокимович Чорнобривець,
    35) Олександр Коваль, 16 років,
    36) Карпо Логвинович Федоряка, 17 років,
    37) Карпо Логвинович Федоряка,
    38) Іван (?) Кузьмович Зеленський,
    39) Михайло Гаврилович Чепурний, 30 років, власноручно розписуюсь Михайло Чепурний,
    40) Єпіфан Данилович (?) Шкоденко,
    41) Оврам Єв. (?) Трофимець,
    42) Іван Курінний,
    43) Йосип Білоцерківський,
    44) Тодось Трохименко,
    45) Манолій (?) Григорович Хи…ченко,
    46) Федот (?) Тимофійович Лисенко,
    47) Петро Іванович Недвига,
    48) Максим Іванович Силка, 44 р., за нього, неграмотного, розписався Григорій Бочаров,
    49) Матвій Юхимович Скорик, 48 р., за нього, неграмотного, розписався Григорій Бочаров,
    50) Опанас Іванович Духняк,
    51) Федір Прокопович Хижняк,
    52) Назар Мусійович Тихенко,
    53) Андрій Трохимович Московин (?).
    
    Заява
    Просим Вас, Голово, вписати нас в книжку членів вільної козачої дружини села Орловець. Даємо слово чести і обіцянку, що будимо вірно та чесно служити народові і дбати тілько про лад та спокій у нашому селі та слухаться того наказу, який виробив повітовий комісаріат.
    Наказ я читав 1917 року 30 вересня
    Орловецький сільський голова.
    
    Орловецький сільський голова Л. Ноженко (підпис)
    Резолюція: «Записати в книгу козаків. 9/Х». Печатка Орловецького сільського голови. Печатка Черкаського повітового комісара від 6 жовтня 1917 року, № 6096.
    
    Мовні особливості заяви збережено.
    Список перекладено з російської.
    
    
    Документ № 4
    Список парубків та чоловіків, охочих поступити у Вільну козацьку дружину села Ксаверова
    
    1. Тодось Семенович Гладиш.
    2. Демид Оксентійович Кирпатий.
    3. Яків Олексійович Міщенко.
    4. Прокіп Семенович Нещадим.
    5. Андрій Васильович Аркуша.
    6. Кирило Степанович Передерій.
    7. Павло Павлович Усенко.
    8. Григорій Дмитрович Курявий (?).
    9. Омелян Іванович Влащенко.
    10. Леонтій Макарович Нещадим.
    11. Сава Олексійович Раденко.
    
    Ксаверівський сільський голова (підпис)
    3 вересня 1917 року
    Печатка Ксаверівського сільського голови
    Штамп Черкаського повітового комісара від 5 листопада 1917 року
    
    Примітка. Документ написано українською. Мовні помилки виправлено.
    
    
    Документ № 5
    Список (вільних козаків) від Малої Смілянки
    (рукою дописано: «Українська партія соціал-революціонерів»)
    
    1. Варфоломій Якимович Тищенко.
    2. Іван Павлович Хильченко.
    3. Степан Данилович Козубенко.
    4. Никифор Романович Костюков.
    5. Іван Петрович Кобець.
    6. Никодим Федорович Чайченко.
    7. Григорій Федорович Воркутенко.
    8. Назар Степанович Котляренко.
    9. Іван Андрійович Король.
    10. Василь Опанасович Царинник.
    11. Пилип Савович Пономаренко.
    12. Микита Тимофійович Костенко.
    13. Іван Кіндратович Панасенко.
    14. Дмитро Петрович Пономаренко.
    15. Іван Карпович Король.
    16. Тодось Микитович Коваленко.
    17. Наум Дмитрович Чорний.
    18. Андрій Петрович Коваленко.
    19. Микита Захарович Калашник.
    20. Юхим Григорович Калашник.
    21. Пилип Лукич Пономаренко.
    22. Дмитро Мусійович Чорний 2-й.
    23. Омелян Андрійович Котляренко.
    24. Сава Микитович Хильченко.
    25. Никін Гаврилович Трикоз.
    26. Андрій Федорович Козубенко.
    27. Іван Лукич Калашник.
    28. Григорій Петрович Лазаренко.
    29. Петро Кузьмович Давиденко.
    30. Юхим Дмитрович Цимбал.
    31. Костянтин Миколайович Чернов.
    32. Микола Ілліч Ромаданов.
    33. Іван Данилович Зюбенко.
    34. Тарас Степанович Теребенька.
    35. Йосип Іванович Харченко.
    36. Павло Лукич Пономаренко.
    37. Семен Пантелійович Трикоз.
    38. Данило Потапович Синиця.
    39. Артем Костянтинович Мікешин.
    40. Артем Петрович Холоденко.
    41. Ларіон Васильович Троценко.
    42. Самійло Олександрович Давиденко.
    43. Антон Якимович Тищенко.
    44. Сергій Олександрович Панасенко.
    45. Никін Трохимович Марченко.
    46. Пилип Несторович Коваленко.
    47. Федір Васильович Холоденко.
    48. Яків Варфоломійович Козубенко.
    49. Онуфрій Юхимович Синиця.
    50. Хома Іванович Тищенко.
    51. Григорій Борисович Баранник.
    52. Денис Григорович Коваль.
    53. Безкровний Олексій Іванович.
    54. Тихін Андрійович Котиренко (?) — сотенний отаман.
    Цей список складено правлінням і прочитаний на загальних зборах вільних козаків 3 вересня 1917 року, про що Яблунівська волосна управа засвідчує.
    4 вересня 1917 року
    Волосний голова (підпис)
    Секретар (підпис)
    Кругла печатка
    
    Переклад з російської мови.
    
    
    Документ № 6
    Список Вільного козацтва с. Гречківка
    (рукою дописано: «Українська партія соціал-революціонерів»)
    
    1. Панас Митрофанович Романов.
    2. Грищенко Кіндрат Яремович.
    3. Панас Іванович Романов.
    4. Гнатенко Юхим Гаврилович.
    5. Пономаренко Мусій Ісайович.
    6. Пономаренко Фадей Ісайович, сотенний отаман.
    7. Пузик Петро Гордійович.
    8. Свергун Тихін Петрович.
    9. Дубовик Василь Петрович.
    10. Дубовик Петро Петрович.
    11. Матвієнко Євсен Петрович.
    12. Кутовий Тихін Оксентович.
    13. Грищенко Антон Якович.
    14. Кіндратенко Максим Степанович.
    15. Мищенко Корній Костянтинович.
    16. Щербак Іван Трохимович.
    17. Щербак Трохим Григорович.
    18. Петченко Дмитро Харитонович.
    19. Бондаренко Микита Антонович.
    20. Скалозуб Іван Павлович.
    21. Вакуленко Іван Петрович.
    22. Пацюк Кирило Созонович.
    23. Вакуленко Іван Дмитрович.
    24. Бондаренко Гаврило Юхимович.
    25. Хильченко Семен Лук'янович.
    26. Грищенко Володимир Іванович.
    27. Хоменко Павло Іванович.
    28. Хоменко Матвій Іванович.
    29. Галайко Степан Романович.
    30. Пантась Дмитро Романович.
    31. Каландирець Георгій Максимович.
    32. Теребенька Кіндрат Петрович.
    33. Теребенька Василь Петрович.
    34. Андреєв Макар Архипович.
    35. Нетупський Аполлінарій Вікторович.
    36. Білаш Андрій Гордійович.
    37. Левенець Степан Іванович, чотовий отаман.
    38. Дуничевський Мефодій Павлович.
    39. Пантась Оксент.
    40. Пискун Олексій.
    41. Тищенко Іван Васильович.
    42. Бойко Семен Дем'янович.
    43. Зеленко (?) Іван Михайлович.
    44. Яременко Андрій Васильович.
    45. Капинос Сергій Іванович.
    46. Капинос Тимофій Іванович.
    47. Капинос Тимофій Сергійович.
    48. Душенко Никифор Григорович.
    49. Шлапак Максим Іванович.
    50. Липовченко Андрій Леонтійович.
    51. Богацький Карпо Семенович.
    52. Богацький Андрій Семенович.
    53. Хоменко Яків Кирилович.
    54. Вдовенко Яків Кирилович.
    55. Дирда Олександр Іванович.
    56. Довженко Степан Якович.
    57. Гавриленко Миколай Петрович.
    58. Кіндратенко Олексій Євстратович.
    59. Мазуренко Григорій Лукич.
    60. Письменний Георгій Іванович.
    61. Никифоренко Федот Мефодійович.
    62. Кикиндер Антон Андрійович.
    63. Письменний Георгій Іванович.
    64. Кутовий Степан Пилипович.
    65. Корчомаха Михайло Гнатович.
    66. Пономаренко Іван Петрович.
    67. Карпенко Кузьма Олександрович.
    68. Хильченко Тодось Леонтійович, чотовий отаман.
    69. Хильченко Семен Тодосьович.
    70. Хильченко Павло Никифорович.
    71. Гречаний Василь Никифорович.
    72. Парамей Мефодій Кирилович.
    73. Гречаний Прохор Олександрович.
    74. Геращенко Іван Васильович.
    75. Дишляченко Мефодій Федотович.
    76. Грищенко Михайло Кирилович.
    77. Завгородній Семен Лук'янович.
    78. Кутовий Давид Леонтійович.
    79. Кутовий Лаврентій Леонтійович.
    80. Орел Георгій Гнатович.
    81. Кутовий Кузьма Володимирович.
    82. Богацький Федот Дмитрович.
    83. Сафроненко Іван Олексійович.
    84. Кутовий Пилип Оксентійович.
    85. Кутовий Терентій Васильович.
    86. Бражник Кирило Семенович.
    87. Кутовий Василь Терентійович.
    88. Коваленко Архип Сергійович.
    89. Гладкий Матвій Вакулович.
    90. Хоменко Матвій Опанасович.
    91. Гавриленко Зиновій Гаврилович.
    92. Хильченко Іван Артемович.
    93. Рикайло Павло Кирилович.
    94. Безкровний Ілля Іванович.
    95. Герасименко Євтихій Макарович.
    96. Завгородній Петро Спиридонович.
    97. Богацький Іван Гнатович.
    98. Парамей Іван Кирилович, чотовий отаман.
    99. Пономаренко Петро Андрійович.
    100. Кутовий Леонтій Стахович.
    101. Шлапак Михайло Якимович.
    102. Богацький Михайло Гнатович.
    103. Шевченко-Мазуренко Петро Петрович.
    104. Хоменко Опанас Гаврилович.
    105. Давиденко Гнат Григорович.
    106. Орел Василь Трохимович.
    107. Бондаренко Віктор Пантелійович.
    108. Вдовенко Гордій Гнатович.
    109. Нейка (?) Петро Митрофанович.
    110. Безкровний Олексій Іванович.
    Цей список складено правлінням і прочитано на загальних зборах вільних козаків 3 вересня 1917 року, що Яблунівська волосна управа засвідчила.
    4 вересня 1917 року
    Волосний голова (підпис)
    Секретар (підпис)
    Кругла печатка правління
    
    Переклад з російської мови.
    
    
    Документ № 7
    Спис Українського вільного козацтва на с. Василиці та заява Черкаському повітовому комісару Огія Шендрика і козацької сотні Вільного козацтва Василицької сотні (Дахнівської волості)
    
    Спис Українського вільного козацтва на с. Василиці Дахнівської волості Черкаського повіту Київської губернії
    1. Шендрик Огій Михайлович, 36 р., відставний.
    2. Іванов Павло Хведорович, 17 р., молодий.
    3. Драник Грицько Микитович, 22 р., грамотний.
    4. Олішевський Антон Іванович, 21 р., чиста відставка, грамотний.
    5. Вовченко Хома Филимонович, 24 р., одн. до 6 жовтня, грамотний.
    6. Патлань Сила Матвійович, 24 р., чиста відставка, грамотний.
    7. Патлань Савка Пантелеймонович, 36 р., одн. до позви, грамотний.
    8. Кучирський Степан Грицькович, 55 р., старий, грамотний.
    9. Гонтар Іван Назарович, 47 р., старий, неграмотний.
    10. Остапенко Юхим Антонович, 46 р., старий, грамотний.
    11. Патлань Євген Васильович, 50 р., старий, грамотний.
    12. Чемерис Грицько Тимофійович, 18 р., молодий, грамотний.
    13. Стрижак Хтодось Феофанович, 17 р. молодий, грамотний.
    14. Чемерис Павло Лаврінович, 16 р., молодий, грамотний.
    15. Чемерис Петро Микитович, 18 р., молодий, грамотний.
    16. Судденко Андрій Федотович, 18 р., молодий, неграмотний.
    17. Драник Максим Макарович, 18 р., молодий, грамотний.
    18. Олішевський Михайло Якимович, 16 р., молодий, грамотний.
    19. Патлань Павло Євгенович, 18 р., молодий, грамотний.
    20. Патлань Олексій Євгенович, 16 р., молодий, грамотний.
    21. Кулішевський Данило Семенович, 16 р., молодий, грамотний.
    22. Яценко Петро Євгенович, 18 р., молодий, грамотний.
    23. Яценко Хтодось Автономович, 18 р., молодий, грамотний.
    24. Боркун Іван Іванович, 17 р., молодий, грамотний.
    25. Сотченко Михайло Васильович, 18 р., молодий, грамотний.
    26. Патлань Дмитро Арсенович, 18 р., молодий, грамотний.
    27. Патлань Борис Дем'янович, 18 р., молодий, грамотний.
    28. Патлань Олексій Гервасійович, 17 р., молодий, грамотний.
    29. Шендрик Іван Левонтійович, 18 р., молодий, неграмотний.
    30. Чиринака Олексій Денисович, 17 р., молодий, грамотний.
    31. Бровченко Микола Данилович, 17 р., молодий, грамотний.
    32. Мізін Олексій Матвійович, 17 р., молодий, грамотний.
    33. Чемерис Павло Іванович, 18 р., молодий, грамотний.
    34. Чемерис Павло Хведорович, 16 р., молодий, неграмотний.
    35. Мізін Іван Тимофійович, 18 р., молодий, грамотний.
    36. Набачній Гаврило Васильович, 16 р., молодий, неграмотний.
    37. Чемерис Ладимир Тодосович, 17 р., молодий, грамотний.
    38. Швед Іван Васильович, 17 р., молодий, грамотний.
    39. Остапенко Панас Климович (?), 16 р., молодий, грамотний.
    40. Кислишко Хтодось Устимович, 17 р., молодий, грамотний.
    41. Онищенко Олімпій Овсійович, 18 р., молодий, грамотний.
    42. Коваль Хведір Миколайович, 18 р., молодий, грамотний.
    43. Гонтар Микита Якович, 17 р., молодий, грамотний.
    44. Гонтар Яків Іванович, 17 р., молодий, грамотний
    45. Чемерис Семен Якович, 16 р., молодий, грамотний.
    46. Сидоренко Андрій Трохимович, 16 р., молодий, неграмотний.
    47. Чемерис Зиновій Онисьович, 16 р., молодий, грамотний.
    48. Чемерис Олександр Ничипорович, 19 р., чиста відставка, грамотний.
    49. Мізін Хведір Матвійович, 19 р., чиста відставка, грамотний.
    50. Чемерис Павло Якович, 19 р., одпущ. до позви, грамотний.
    51. Мізін Прохор Макарович, 19 р., одп. до 31 січня 1918 р., грамотний.
    52. Ольшевський Іван Іванович, 16 р., грамотний.
    53. Судуєнко Олександр Хведорович, 16 р., молодий, грамотний.
    54. Яценко Петро Васильович, 16 р., молодий, грамотний.
    55. Чемерис Гаврило Іванович, 16 р., молодий, грамотний.
    56. Яценко Гаврило Семенович, 16 р., молодий, грамотний.
    57. Яценко Василь Олексійович, 49 р., стар., грамотний,
    що підписали і печаткою Ради підтвердили.
    12 вересня 1917 року, № 285.
    Штамп Василицької сільської ради Черкаського повіту Київської губернії від 12 вересня 1917 р. (№ 285) і печатка Василицької сільської ради.
    
    Черкаському повітовому комісару
    од Васелицкого сотника Аггея Шендрика
    и козачоі сотни Вильного козацтва
    
    Заява
    
    Благаюче просимо Вас вжити всих заходив — як найскорше даты нам змогу озброиты и достати сидла та инше, що потрибне козацтву на самперед.
    Ваша видозва у нас получена, але з нас нихто не може буты на зьизди в м-ку Смила и приняти участия в паради, мы не хочемо, щоби з нас сміялыся люди. Козаки повинни буты не ордою, а дисними козаками, вдягнеными, озброєнимы, (ознайомленими) з усією боёвою справою, нам потрібно, щоб наявна Рада Українська прислала прапора и був затвердженый нами козак, обибраний про миж нас сотник Аггій Михайлив Шендрик як отповидальний за все перед сотнею и населенням, беруче на себе керування по згоди з нами у всих справах козачого нашого життя.
    По згоди с Козачою Радою одсилаемо Вам Спис муштровоі сотни и прохаемо достать нам Статут и, як можно, то начать озброювати. Рада на перве повинна дати кошти на утримування коней и фуражу, а также даты крам на одяг за наши гроши и смушки на шапки и (на) обув кожу и витяжки. В цей тяжкий час не можемо начати козацтвови статы на ноги як потрібно, бо мы ще не маемо ни земли, ни лугу, окрим хати и баткив та материв, котрим робимо за хлиб.
    Просимо Вас додаты про наше становище Неньці Ради.
    Правдивість Сего затвержуеця підписами и печаткою сельськой Рады и козаками.
    Керивн. Козацьк. сотни и Председатель Сельскаго Комитета А. Шендрик (підпис), Секретар (підпис).
    
    24 вересня 1917 року, № 320
    Штамп Василицької сільської ради Черкаського повіту Київської губернії від 24 вересня 1917 р. (№ 320) і печатка Василицької сільської ради
    Печатка Черкаського повітового комісара від 28 вересня 1917 року, № 5932
    Резолюція: «Записати в книгу. 30/IX».
    
    Мовні особливості заяви збережено, список в основному приведено до сучасних норм української мови.
    
    
    Документ № 8
    Список Вільного козацтва села Калинівки Ротмистрівської волості Черкаського повіту
    
    1. Трохим Іванович Очеретяний.
    2. Микита Євтихійович Осадчий.
    3. Микита Максимович Курявий.
    4. Григорій Андрійович Попович.
    5. Яків Дмитрович Олексієнко.
    6. Сергій Матвійович Курявий.
    7. Гнат Максимович Рябовол.
    8. Іван Кузьмич Коренко.
    9. Іван Гаврилович Курявий.
    10. Іван Васильович Нестеренко.
    11. Опанас Дмитрович Чміль.
    12. Микола незаконнонароджений Рябовол.
    13. Мусій Кузьмович Осадчий.
    14. Семен Мусійович Заварський.
    15. Степан Мусійович Заварський.
    16. Хома Сильвестрович Бандурка.
    17. Микола Денисович Керекеза.
    18. Петро Якович Яблунівський.
    19. Іван Мусійович Клименко.
    20. Осип Пилипович Чміль.
    21. Олександр Якович Нестеренко.
    22. Єгор (?) Макарович Осадчий.
    23. Тимофій Григорович Шпак.
    24. Матвій Мойсейович Осадчий.
    25. Антон Денисович Керекеза.
    26. Іван Степанович Олексієнко.
    27. Іван Федорович Писанка.
    28. Трохим Гаврилович Курявий.
    29. Василь Петрович Лінивий.
    30. Семен Михайлович Шпак.
    31. Іван Миколайович Шпак.
    32. Петро Георгійович Поліщук.
    33. Азор Трифонович Чміль.
    34. Сильвестр Терентійович Клименко.
    35. Карпо Охрімович Клименко.
    Засвідчуємо, що тридцять п'ять чоловік, які названі вище, побажали записатися до Вільного козацтва і прийняти всю охорону свого села. Просимо Черкаського повітового комісара видати всім названим особам зброю.
    Резолюція: «Зареєструвати». Печатка Черкаського повітового комісара, № 6270.
    
    Переклад з російської мови.
    
    
    Документ № 9
    Список Вільної козацької дружини села Петропавлівки Петропавлівської волості Черкаського повіту Київської губернії
    
    1. Марченко Юхим Кіндратович, 36 р.
    2. Бур'ян Пилип Семенович, 18 р.
    3. Зозуля Григорій Никифорович. 17 р.
    4. Засунько Прокіп Юхимович, 17 р.
    5. Горовенко Іван Платонович, 17 р.
    6. Туша Онисим Дем'янович, 17 р.
    7. Заболотний Павло Минович, 17 р.
    8. Гнилобок Яким Петрович, 18 р.
    9. Заболотний Йосип Несторович, 17 р.
    10. Тригуб Сава Іванович, 17 р.
    11. Чуєнко Іван Михайлович, 18 р.
    12. Заболотний Лавро Минович, 22 р.
    13. Царенко Іван Герасимович, 16 р.
    14. Бур'ян Денис Пантелеймонович, 38 р.
    15. Єрес Іван Устинович, 18 р.
    16. Ковтун Іван Опанасович, 20 р.
    17. Маляренко Михайло Денисович, 18 р.
    18. Хамаза Євген Минович, 31 р.
    19. Сокур Гаврило Пилипович, 22 р.
    20. Чуєнко Іван Петрович, 19 р.
    21. Ковтун Михайло Опанасович, 32 р.
    22. Заболотний Іван Сисойович, 35 р.
    23. Целуйко Федір Оксентович, 21 р.
    24. Табунець Петро Якович, 41 р.
    25. Багач Тимофій Онуфрійович, 34 р.
    26. Курінний Мусій Павлович, 38 р.
    27. Негрун Яків Якович, 34 р.
    28. Безпалий Яків Володимирович, 27 р.
    29. Лященко Яків Петрович, 42 р.
    30. Ткаченко Яким Корнійович, 26 р.
    31. Бондар Тодось Сергійович, 25 р.
    32. Поліщук Юхим Володимирович, 17 р.
    33. Гончар Терентій Харитонович, 18 р.
    34. Багач Пилип Костянтинович, 22 р.
    Голова Петропавлівської волосної управи (підпис)
    Секретар (підпис)
    Черкаському повітовому комісаріату. З копією списку Вільної козачої дружини с. Петропавлівки для видачі зброї за числом таких.
    Начальник міліції 3-ї дільниці (підпис)
    Секретар (підпис)
    Резолюція на рукописному варіанті списку: «До памяти. Позаяк вільне козацтво по де якіх містах само робить бешкети, видавати ружья треба підождати. № 6518. 24.XII, 36518» (підпис). Печатка за № 7643.
    
    Переклад з російської мови.
    Мовні особливості резолюції збережено.
    
    Примітка. Є ще список тих самих членів Вільної козацької дружини с. Петропавлівки, надрукований на друкарській машинці.
    
    
    Документ № 10
    Список вільних козаків без зазначення населеного пункту
    
    1. Бойко Петро Прокопович, 42 р.
    2. Чмих Трохим Кононович, 23 р.
    3. Білик Созон Михайлович, 49 р.
    4. Гребенник Семен Іванович, 49 р.
    5. Миковенко (Миколенко?) Кузьма Іванович, 49 р.
    6. Панченко Карпо Васильович, 35 р.
    7. Левицький Павло Й… (?), 22 р.
    8. Білик Прокіп Юхимович (?), 16 р.
    9. Кріт Кузьма (?) Митрофанович, 16 р.
    10. Білик Іван Юхимович, 16 р.
    11. Максименко Олександр Ав., 16 р.
    12. Нездолій Федір (?) Андрійович, 17 р.
    13. Нездолій Семен Сергійович (?), 41 р.
    14. Будко Яків Семенович, 21 р.
    15. Чорний (?) Петро Семенович, 18 р.
    16. Нездолій Василь, 21 р.
    17. Прокопенко Андрій Володимирович, 18 р.
    18. Гребенник Андрій Михайлович, 18 р.
    19. Нездолій Лука Мусійович, 16 р.
    20. Голованенко Омелян Семенович, 16 р.
    21. Фредамич (?) Ісай Аврумович, 16 р.
    22. Маєвський Богдан Якович, 34 р.
    23. Маєвський Іван Богданович, 17 р.
    24. Прокопенко Макар Климович, 16 р.
    25. Білик Ничипір Кононович (?), 49 р.
    26. Білик Іван Ничипорович, 17 р.
    27. Білик Микола Юрійович, 17 р.
    28. Білик Яків… (неясно), 48 р.
    29. Панченко Охрім Маркович, 46 р.
    30. Білик Клим Юхимович, 45 р.
    31. Лянчнер Іван Іванович, 19 р.
    32. Бренер (?) Іван Костянтинович, 18 р.
    33. Босшеський (?) Яків Кіндратович, 42 р.
    
    Переклад з російської мови.
    
    
    Документ № 11
    Поіменний список громадян М. Бурти В'язовської волості Черкаського повіту Київської губернії, які виявили бажання записатися у Вільнокозацьку дружину для захисту свого села
    
    1. Дмитро Васильович Голуб, 32 р., кінний, непідсудний.
    2. Тиміш Титович Левурда, 29 р., кінний, непідсудний.
    3. Мусій Федотович Олійник, 40 р., кінний, непідсудний.
    4. Кузьма Федорович Куцокінь, 35 р., кінний, непідсудний.
    5. Кіндрат Іванович Голуб, 48 р., кінний, непідсудний.
    6. Лука Єрофійович Перекотій, 45 р., кінний, непідсудний.
    7. Павло Іванович Ставнивий, 39 р., кінний, непідсудний.
    8. Харитін Костянтинович Ситник, 36 р., кінний, непідсудний.
    9. Яким Васильович Білан, 35 р., кінний, непідсудний.
    10. Йов Леонтійович Ставнивий, 30 р., кінний, непідсудний.
    11. Олексій Іванович Сукоренко, 31 р., кінний, непідсудний.
    12. Трохим Євтихійович Ситник, 28 р., кінний, непідсудний.
    13. Кузьма Улянович Круподеря, 50 р., кінний, непідсудний.
    14. Олександр Сильвестрович Сарапин, 49 р., кінний, непідсудний.
    15. Василь Іванович Сарапин, 52 р., кінний, непідсудний.
    16. Петро Іванович Сарапин, 50 р., кінний, непідсудний.
    17. Гнат Трохимович Ситник, 52 р., кінний, непідсудний.
    18. Карпо Лук'янович Ставнивий, 45 р., кінний, непідсудний.
    19. Костянтин Михайлович Шпильовий, 49 р., кінний, непідсудний.
    20. Семен Петрович Коробай, 58 р., кінний, непідсудний.
    21. Артем Минович Дорошенко, 35 р., кінний, непідсудний.
    22. Денис Кононович Нечитайло, 36 р., піший.
    23. Віктор Васильович Мамчур, 34 р., піший.
    24. Семен Демидович Нянька, 29 р., піший.
    25. Юхим Михайлович Волошин, 30 р., кінний, непідсудний.
    26. Павло Кузьмович Олійник, 26 р., кінний, непідсудний.
    27. Яків Тарасович …няк (?), 28 р., кінний, непідсудний.
    28. Павло Титович Левурда, 24 (27?), кінний, непідсудний.
    Голова Буртянської сільської ради Олексій Нечитайло
    17 листопада 1917 року
    Печатка Буртянської сільської продовольчої комісії
    Печатка Черкаського повітового комісара від 2 листопада 1921 року
    
    Примітка. Тут і далі читати: несудимий.
    
    Переклад з російської мови.
    
    
    Документ № 12
    Поіменний список вільних козаків села Буда Орловецької волості Черкаського повіту Київської губернії
    
    1. Панас Ілліч Полтавченко.
    2. Дмитро Пилипович Коваль.
    3. Іван Григорович Артеменко.
    4. Ларіон Сидорович Коваль.
    5. Іван Йосипович Коваль.
    6. Максим Кузьмович Рябовол.
    7. Прокіп Юхимович Коваль.
    8. Степан Якович Тарасенко.
    9. Василь Олексійович Артеменко.
    10. Артем Артемович (?) Бондар.
    11. Федь Дмитрович Стоцький.
    12. Пилип Костянтинович Білуха.
    13. Павло Федотович Артеменко.
    14. Іван Артемович Бондар.
    15. Сава Михайлович Артеменко.
    16. Юхим Фалійович Савченко.
    17. Пилип Григорович Руденко.
    18. Клим Іванович Буйко.
    19. Федот Іванович Демиденко.
    20. Михайло Цисунович (?) Шастун.
    21. Семен Іванович Павленко.
    22. Андрій Олександрович Сіренко.
    23. Павло Семенович Гончар 1-й.
    24. Олександр Іванович Махієнко.
    25. Павло Семенович Гончар 2-й.
    26. Роман (?) Власович Грушевий.
    27. Дмитро Якович Погрібний.
    28. Олександр Іванович Баюк (Беюк?).
    29. Яків Андрійович Стоцький.
    30. Іван Тарасович Гончар.
    31. Нериїй (Юрій?) Федорович Трендея (?).
    32. Григорій Семенович Швачка.
    33. Семен Артемович Нерослий.
    34. Никифор Трохимович Савченко.
    35. Сава Артемович Нерослий.
    36. Яків Григорович Погрібний.
    37. Клим Кузьмович Захарченко.
    38. Степан Андрійович Артеменко.
    39. Федь Іванович Римський.
    40. Олексій Євстафійович Тарасенко.
    41. Яків Іванович Содулевський.
    42. Сидір Антонович Кирнос.
    43. Пилип Тимофійович Мазовецький.
    44. Григорій Прокопович Найденко.
    45. Бернар (?) Варфоломійович Ковтун.
    46. Юхим Варфоломійович Ковтун.
    47. Михайло Еразмович Жуковський (?).
    48. Андрій Гаврилович Коротенко.
    49. Павло… (неясно) Шаповський.
    50. Іво Дем'янович Демиденко.
    Цим засвідчується казенною печаткою Буди
    Сільський голова Костянтин Білуха
    Секретар (підпис)
    Печатка сільського голови Буди-Орловецької
    Резолюція: «До розгляду. 16 листопада».
    
    Переклад з російської мови.
    
    
    Документ № 13
    Додатковий список вільних козаків Хлистунівської волості с. Хлистунівці.
    Упорядковано 13 листопада 1917 р.
    
    1/39. Гаврило Германович Одокієнко, 17 р.
    2/40. Левко Овер'янович Одокієнко, 17 р.
    3/41. Іван Юхимович Піддубний, 32 р.
    4/42. Архип Макарович Пастернак, 16 р.
    5/43. Василь Петрович Старик, 19 р.
    6/44. Кузьма Михайлович Хамаза, 16 р.
    7/45. Йов Антонович Мороз, 17 р.
    8/46. Кирило Павлович Кривошия, 18 р.
    9/47. Семен Іванович Старик, 18 р.
    10/48. Семен Васильович Вигинний, 18 р.
    11/49. Іван Наумович Старик, 38 р.
    12/50. Єлисей Йовович Приходько, 27 р.
    13/51. Іван Євдокимович Бугаєв, 35 р.
    14/52. Фока Євдокимович Бугаєв, 34 р.
    15/53. Іван Захарович Зисковий, 46 р.
    16/54. Арон Ауаідович Добронський, 43 р.
    17/55. Назар Васильович Бідний, 19 р.
    18/56. Антип Пилипович Бідний, 17 р.
    19/57. Андрій Олексійович Бугаєв, 45 р.
    20/58. Омелько (?) Лаврінович Старик, 18 р.
    21/59. Михайло Іванович Лавренко, 37 р.
    22/60. Василь Онисимович Онопрієнко, 35 р.
    23/61. Олекса Олексійович Пастернак, 39 р.
    Вірно: Хлистунівський волосний голова Ради: Пистун
    Список цей у доповнення до представленого від 9 вересня 1917 року подано Черкаському повітовому комісару 13 листопада 1917 року.
    Хлистунівський волосний голова Ради Пистун
    Секретар (підпис)
    Резолюція: «В реєстр записати. 20/ХI».
    
    Переклад з російської мови.
    
    
    Документ № 14
    Постанова засідання козаків Михайлівського куреня Шелепухинської волості Черкаського повіту на Київщині та список козаків Михайлівського куреня
    
    Список козаків Михайлівського куреня
    1. Ткач Никін Никифорович, 37 р., хлібороб, отаман.
    2. Ткач Йосип Євтимович, 23 р., хлібороб, товариш (отамана).
    3. Терещенко Хома Трохимович, 33 р., хлібороб, писар.
    4. Тертиця Юда Іванович, 20 р., кравець, скарбник.
    5. Бондарець Матвій Ілліч, 47 р., хлібороб.
    6. Пархоменко Петро Іванович, 25 р., хлібороб.
    7. Бондарець Дмитро Ілліч, 42 р., хлібороб.
    8. Тертиця Гнат Йосипович, 29 р., хлібороб.
    9. Бондарець Марко Дмитрович, 17 р., хлібороб.
    10. Тертиця Семен Степанович, 50 р., хлібороб.
    11. Бондарець Андрій Матвійович, 18 р., хлібороб.
    12. Терещенко Артем Трохимович, 21 р., хлібороб.
    13. Ткач Максим Никифорович, 47 р., хлібороб.
    14. Пархоменко Леонтій Іванович, 17 р., хлібороб.
    15. Ткач Василь Максимович, 20 р., хлібороб.
    16. Сліпець Павло Федорович, 17 р., хлібороб.
    17. Тертиця Марко Микитович, 18 р., хлібороб.
    18. Ткач Овдій Овер'янович, 31 р., хлібороб.
    19. Іванченко Андрій Ананійович, 34 р., хлібороб.
    20. Шпаковський Сергій Пилипович, 33 р., хлібороб.
    21. Петрушенко Дормедонт, 49 р., хлібороб.
    22. Ткач Яким Семенович, 35 р., хлібороб.
    23. Бондарець Андрій Самійлович, 39 р., хлібороб.
    24. Жорновий Максим Овсійович, 25 р., хлібороб.
    25. Маринченко Роман Іванович, 38 р., хлібороб.
    26. Нездолій Прохор Петрович, 25 р., хлібороб.
    27. Маринченко Панас Григорович, 23 р., хлібороб.
    28. Нездолій Трохим Корнійович, 20 р., хлібороб.
    29. Дорошенко Микола Олександрович, 19 р., хлібороб.
    30. Тертиця Тарас Григорович, 27 р., хлібороб.
    31. Хижняк Панас Минович, 24 р., хлібороб.
    32. Пархоменко Петро Маркович, 18 р., хлібороб.
    33. Бондарець Костянтин Матвійович, 16 р., хлібороб.
    34. Сліпець Григорій Петрович, 17 р., хлібороб.
    35. Тертиця Василь Михайлович, 16 р., хлібороб.
    36. Орел Захар Хомович, 17 р., хлібороб.
    37. Бондарець Овсій Созонович, 16 р., хлібороб.
    38. Орел Василь Кузьмович, 17 р., швець.
    39. Тертиця Ардей (Ордій?) Карпович, 17 р., хлібороб.
    40. Лизогуб Макар Іванович, 17 р., хлібороб.
    41. Лизогуб Полікарп Кузьмич, 17 р., хлібороб.
    42. Москаленко Гнат Артемович, 17 р., хлібороб.
    43. Мироненко Пантелій Іванович, 18 р., хлібороб.
    44. Пархоменко Ісак Христонович (Христофорович?), 48 р., хлібороб.
    45. Бондарець Созон Ілліч, 45 р., хлібороб.
    46. Тертиця Євтихій Семенович, 16 р., хлібороб.
    47. Ткач Трохим Григорович, 22 р., хлібороб.
    48. Дорошенко Антон Павлович, 20 р., хлібороб.
    49. Орел Микита Хомич, 21 р., швець.
    50. Орел Хома Васильович, 45 р., хлібороб.
    51. Пархоменко Гаврило Каленикович, 17 р., хлібороб.
    52. Жорновий Мина Овсійович, 23 р., хлібороб.
    53. Шкляр Леонтій Павлович, 16 р., хлібороб.
    54. Тертиця Нифонт Антонович, 30 р., хлібороб.
    55. Дорошенко Йов Миколайович, 28 р., хлібороб.
    56. Лизогуб Пилип Гаврилович, 17 р., хлібороб.
    57. Бондарець Іван Якович, 36 р., хлібороб.
    58. Бондарець Давид Іванович, 18 р., хлібороб.
    59. Бондарець Пилип Якович, 19 р., хлібороб.
    60. Ткач Микита Іванович, 23 р., хлібороб.
    61. Тертиця Григорій Семенович, 19 р., хлібороб.
    62. Бандурка Купріян Сергійович, 16 р., швець.
    63. Бандурка Микола Сергійович, 17 р., хлібороб.
    64. Бандурка Сергій, 45 р., швець.
    Затверджує своїм підписом і відтиском казенної печатки Михайлівський сільський голова Карпо Дорошенко (підпис)
    Печатка Михайлівського сільського голови
    
    Постанова
    засідання козаків Михайлівського куреня Шелепухинської волості Черкаського повіту на Київщині 1917 року жовтня 4-го дня
    Слухали: прочитаний нам наказ козачих прав та вольностей і після наради одноголосно вибрали Отаманом Никона Никифоровича Ткача, товаришем Отамана Йосипа Євтихійовича Ткача і писарем Хому Трохимовича Терещенка і Скарбником Іуду Івановича Тертицю.
    Постановили взяти з кожного козака по 1 руб. внеску обов'язково для придбання матерії для козачого прапора і для створення військової канцелярії.
    Після виборів проспівали «Заповіт» Тараса Шевченка і проголосили «Слава Україні», «Слава українському народу», «Слава Україні Центральної Ради», «Слава повітовому комісару», «Слава Нашому Отаману».
    Цю постанову підписали грамотні
    Іуда Тертиця, Андрій Бондарець, Пилип Бондарець, Іван Шкляр (?), Никін Жерновий, Євген Бондарець, Маркіян Тертиця, Костянтин Бондарець, Григорій Сметов, Петро Маркович Пархоменко.
    Затверджує Михайлівський голова
    Карпо Дорошенко (підпис)
    Печатка Михайлівського голови
    Печатка Черкаського повітового комісара від 2 листопада 1917 року.
    
    Переклад з російської мови.
    
    
    Документ № 15
    1917 р. Список вільних козаків Черкаського повіту Київської губернії Ташлицької волосної управи с. Сердюківки
    
    1. Дідур Лука Олексійович, 17 р.
    2. Ткаченко Іван Антонович, 20 р.
    3. Чорновол Терентій Іванович, 18 р.
    4. Кочегура (Кучугура?) Олександр Степанович, 23 р.
    5. Коваленко Іван Євдокимович, 18 р.
    6. Сватко Григорій Назарович, 18 р.
    7. Сокур Агафон Федорович, 17 р.
    8. Назірний Панас Дмитрович, 18 р.
    9. Недошитий Павло Романович, 50 р.
    10. Чорненький Федір Іванович, 47 р.
    11. Сватко Павло Антонович, 28 р.
    12. Стрельбицький Семен Павлович, 17 р.
    13. Лопатка Мусій Васильович, 46 р.
    14. Аргат Присад (?) Васильович, 18 р.
    15. Мельник Корній Трохимович, 17 р.
    16. Гаркавий Іван Венедиктович.
    17. Фелон Чумак Арсенович.
    Отаман Федір Черненко вересня 26 дня
    Сердюківський сільський голова І. Зоренко (підпис)
    Голова комісії Сердюківського комітету Федір Чорненький (підпис)
    Секретар Мусій Лопатка (підпис)
    Печатка Сердюківської сільської управи Черкаського повіту на Київщині
    
    Переклад з російської мови.
    
    
    Документ № 16
    Ковалівському сільському голові Вільної козацької дружини села Ковалихи заява та список Вільної козацької дружини села Ковалихи
    
    Ковалівському сільському голові
    Вільної козачої дружини села Ковалихи, поіменованій
    в доданому при цьому списку
    
    Заява
    
    Прохаємо Вас, Д. Голово, вписати нас в книгу членів Вільної козачої дружини села Ковалихи, дати слово честі і обіцянку, що будемо вірно і чесно служити народу, слідкувати за порядком і спокоєм в нашому селі і слухатися того наказу, який постановить Повітовий комісаріат. Наказ ми читали і доручаємо підписати цю заяву отаману нашому Феоктисту Демидовичу Білану і повідомити Черкаському повітовому комісару.
    Отаман вільної Козачої дружини Феоктист Білан
    Жовтня 5 дня 1917 року, № 17
    Ця заява зі списками вільної козачої дружини надається панові… (неясно).
    Резолюція: «Записати в реєстр. 8.Х».
    
    Список Вільної козачої дружини села Ковалихи
    1. Іван Андрійович Бондаренко, 38 р.
    2. Микола Семенович Танцюра, 18 р.
    3. Дем'ян Петрович Глущенко, 25 р.
    4. Василь Антонович Глущенко, 16 р.
    5. Антон Романович Пономаренко, 18 р.
    6. Олександр Осипович Кохась, 16 р.
    7. Володимир Іванович Коломієць, 16 р.
    8. Григорій Трохимович Бондаренко, 16 р.
    9. Григорій Каленикович Огоренко, 16 р.
    10. Степан Панасович Білан, 18 р.
    11. Оврам Авакумович Гузьман, 18 р.
    12. Федір Семенович Хоменко, 17 р.
    13. Іван Никифорович Коломієць, 17 р.
    14. Михайло Васильович Пахно, 18 р.
    15. Яків Тимофійович Слободяник, 18 р.
    16. Петро Осипович Городиський, 18 р.
    17. Василь Захарович Черниш, 17 р.
    18. Яків Матвійович Лихолай, 18 р.
    19. Павло Миколайович Танцюра, 17 р.
    20. Гаврило Васильович Коломієць, 18 р.
    21. Полікарп Іванович Фоменко, 18 р.
    22. Федір Павлович Бондаренко, 18 р.
    23. Іван Самійлович Коломієць, 17 р.
    24. Семен Климович Фоменко, 18 р.
    25. Кирило Васильович Ткач, 18 р.
    26. Василь Васильович Ситник, 17 р.
    27. Петро Єлисейович Танцюра, 17 р.
    28. Кирило Демидович Кравченко, 16 р.
    29. Олексій Микитович Гірник, 16 р.
    30. Демид Пилипович Рибалка, 19 р.
    31. Хома Єлисейович Танцюра, 20 р.
    32. Демид Євдокимович Черниш, 18 р.
    33. Михайло Михайлович Рибалка, 17 р.
    34. Демид Григорович Коломієць, 17 р.
    35. Андрій Якович Танцюра, 16 р.
    36. Іван Петрович Фоменко, 17 р.
    37. Василь Оксентійович Фоменко, 28 р.
    38. Омелян Михайлович Огреба, 21 р.
    39. Семен Семенович Танцюра.
    40. Стах Григорович Гальченко, 40 р.
    41. Софрон Степанович Теличка, 48.
    42. Михайло Степанович Огреба, 48 р.
    43. Яків Якович Білан, 16 р.
    44. Феоктист Демидович Білан, 52 р., отаман.
    45. Семен Іванович Хоменко, 45 р.
    46. Петро Іванович Огоренко, 60 р.
    47. Михайло Кирилович Огоренко, 20 р.
    48. Охрім Філонович Шевченко, 36 р.
    49. Іван Остапович Рябовол, 17 р.
    50. Петро Пилипович Питенко, 44 р.
    51. Макар Леонтійович Гірник, 23 р.
    52. Пилип Єлисейович Танцюра, 27 р.
    53. Єлисей Васильович Танцюра, 22 р.
    54. Степан Трохимович Питенко, 26 р.
    55. Іван М. Хоменко, 40 р.
    56. Харитон Артемович Рябовол, 24 р.
    57. Григорій Трохимович Бондаренко, 17 р.
    58. Михайло Васильович Бондаренко, 18 р.
    59. Іван Юхимович Коломієць, 50 р.
    60. Андріан Андрійович Коломієць, 27 р.
    61. Арсен Хомович Слободяник, 28 р.
    62. Дмитро Васильович Ткаченко, 25 р.
    63. Іван Євменович Огоренко, 28 р.
    64. Йосип Тимофійович Кохась, 52 р.
    65. Артем Семенович Рябовол, 31 р.
    66. Сила Юхимович Великий, 46 р.
    67. Іван Хомович Слободяник, 44 р.
    68. Степан Гнатович Коломієць, 34 р.
    69. Сава Оврамович Бондаренко, 34 р.
    70. Ілля Андрійович Лісовий, 48 р.
    71. Феоктист Осипович Лісовий, 42 р.
    72. Мирон Огійович Білан, 17 р.
    73. Євмен Демидович Питенко, 18 р.
    74. Іван Олександрович Білан, 16 р.
    75. Роман Петрович Глущенко, 16 р.
    76. Потап Кузьмич Лісовий, 18 р.
    77. Андрій Пилипович Рибалка, 16 р.
    78. Никифор Юхимович Рибалка, 16 р.
    79. Семен Охрімович Городиський, 17 р.
    80. Сидір Іванович Слободяник, 17 р.
    81. Андрій Корнійович Рябовол, 18 р.
    82. Михайло Гервасійович Фоменко, 16 р.
    83. Оврам Степанович Терещенко, 17 р.
    84. Григорій Васильович Ситник, 24 р.
    85. Олексій Михайлович Кривда, 39 р.
    86. Дорофій Філонович Танцюра, 44 р.
    87. Леонтій Артемович Огоренко, 35 р.
    88. Омелян Степанович Теличка, 42 р.
    89. Гаврило Осипович Кохась, 27 р.
    90. Роман Денисович Пономаренко, 42 р.
    91. Павло Микитович Горниченко, 18 р.
    92. Олександр Карпович Білан, 28 р.
    93. Яків Силович Великий, 16 р.
    94. Василь Зиновійович Баран, 16 р.
    95. Олексій Прохорович Бондаренко, 16 р.
    96. Овдій (?) Григорович Коломієць, 39 р.
    97. Пимон Гордійович Бондаренко, 34 р.
    98. Пилип Пантелеймонович Яровий, 43 р.
    99. Іван Дмитрович Фоменко, 49 р.
    100. Євстахій Пилипович Пахно, 25 р.
    
    Переклад з російської мови.
    
    
    Документ № 17
    Українська партія соціалістів-революціонерів
    Вільного козацтва куреня Михайлівки
    
    1. Білик Юхим Іванович.
    2. Єлисей Сидорович Гандзура.
    3. Гнат Минович Горбенко.
    4. Степан Дмитрович Кодола.
    5. Пономар Володимир Ананійович.
    6. Ковтун Григорій Григорович.
    7. Черниш Дмитро Михайлович.
    8. Бурлай Михайло 2-й.
    9. Оришечко Михайло Юхимович.
    10. Ковтун Сава Андрійович.
    11. Данило Захарович Кузуб.
    12. Овсієнко Никифор Матвійович.
    13. Шаповал Прокіп Тодосович.
    14. Назаренко Іван Хомич.
    15. Бурлай Федір Олексійович.
    16. Ткач Іван Арсентійович.
    17. Ткач Карпо Федорович.
    18. Бурлай Макар Васильович.
    19. Варивода Прокіп Васильович.
    20. Плущеник Трохим Андрійович.
    21. Степаненко Клим Олександрович.
    22. Ковтун Гордій Григорович.
    23. Сирій Лаврін Матвійович (1900 р. н.; розстріляно органами НКВС 1938 року. — Прим. Ю. Ляшка).
    24. Костенко Полікарп.
    25. Шевченко Василь Минович.
    26. Бурлай Павло Федорович.
    27. Острик Костянтин Якович.
    28. Тарасенко Давид Васильович.
    29. Кодола Микола Климович.
    30. Петренко Макар Трохимович.
    31. Гандзюра Полікарп Васильович.
    32. Шевченко Назар Прокопович.
    33. Сила Якович Балагура.
    34. Михайло Павлович Борис.
    35. Яків Максимович Варивода.
    36. Пантелій Карпович Хідченко.
    37. Йосип Мусійович Штрик.
    38. Олександр Григорович Плужник.
    39. Опанас Самсонович Степаненко.
    40. Забой Макар Самійлович.
    41. Шевченко Григорій Тодосович.
    42. Ковтунов (Ковтун?) Василь Андрійович.
    43. Шевченко Павло Трохимович.
    44. Максименко Павло Григорович.
    45. Гончар Сава Єлизарович.
    46. Балагура Олексій Михайлович.
    47. Петренко Арсен Маркович.
    48. Черниш Пантелій Петрович.
    49. Борис Оврам Павлович.
    50. Шевченко Михайло Володимирович.
    51. Скородід Денис Іванович.
    52. Півторака Прокіп Артемович (1899 р. н.; арештовано органами НКВС 1937 року. — Прим. Ю. Ляшка).
    53. Хідченко Федір Григорович.
    54. Овсієнко Давид Максимович.
    55. Коваленко Семен Іванович.
    56. Жарко Степан Миколайович.
    57. Овсієнко Тодось Трохимович.
    58. Півторака Назар Лук'янович.
    59. Романенко Марко Максимович.
    60. Замостян Макар Григорович.
    61. Бурлай Степан Прокопович.
    62. Кикоть Антон Іванович.
    63. Бурлай Михайло Опанасович.
    64. Бурлай Іван Опанасович.
    65. Шевченко Максим Никифорович.
    66. Гнат Іванович Жарко.
    67. Запорожець Павло Максимович.
    68. Шевченко Макар Антонович.
    69. Лук'янчук Василь Дмитрович.
    70. Кисіль Герасим Олексійович.
    71. Варивода Фотій Онисимович.
    72. Солод Дмитро Олександрович.
    73. Степаненко Григорій Семенович.
    74. Назаренко Дмитро Іванович.
    75. Острик Роман Якович.
    76. Веремієнко Михайло Максимович.
    77. Куценко Корній Семенович.
    78. Рідкий Микита Савович.
    79. Муха Антон Іванович.
    80. Ємченко Тодось Федорович.
    81. Тарасенко Григорій Теодорович.
    82. Паіс Федір Денисович.
    83. Шевченко Олексій Петрович.
    84. Кодола Сергій Іванович.
    85. Ковтун Сергій Костянтинович.
    86. Ковтун Павло Андрійович.
    87. Чуприна Федір Васильович.
    88. Дубина Марко Макарович.
    89. Пономар Василь Володимирович.
    90. Гончар Спиридон Степанович.
    91. Винниченко Кузьма Демидович.
    92. Варивода Іван Васильович.
    93. Короленко Дем'ян Петрович.
    94. Ковтун Іван Григорович.
    95. Литвинов Ананій Іванович.
    96. Чуприна Семен Степанович.
    97. Кодола Федір Климович.
    98. Солод Андрій Петрович.
    99. Кодола Гаврило Миколайович.
    100. Луценко Леонтій Кирилович.
    101. Романенко Василь Максимович.
    102. Кодоленко Іван Федорович.
    103. Муха Юхим.
    104. Веремієнко Трохим Васильович.
    105. Романенко Василь Пилипович.
    106. Муха Кирило Антонович.
    107. Варивода Василь Андрійович.
    108. Борис Іван Якович.
    109. Плужник Каленик Васильович.
    110. Шиш Каленик Венедиктович.
    111. Синицький Леонтій Федорович.
    112. Терещенко Яків Никифорович.
    113. Кодола Василь Степанович.
    114. Дубина Олександр Микитович.
    115. Чуприна Омелько Тимофійович.
    116. Збудак Іван Єлисейович 2-й.
    117. Збудяк Іван Єлисейович 1-й.
    118. Іван Савович Півторака.
    119. Кодола Роман Петрович.
    120. Шамкий Федір Омелянович.
    121. Кикоть Максим Іванович.
    122. Ємченко Арсен Микитович (1900 р. н.; розстріляно органами НКВС 1937 року. — Прим. Ю. Ляшка).
    123. Микита Сидорович Гандзура.
    124. Петро Максимович Кузуб.
    125. Тимофій Макарович Кріт.
    126. Роман Петрович Кріт.
    127. Денис Кодола.
    128. Федір Володимирович Шевченко.
    129. Максим Терентійович Литвин.
    130. Петро Павлович Осауленко.
    131. Дмитро Давидович Назаренко.
    132. Михайло Леонтійович Плужник (1900 р. н.; розстріляно органами НКВС 1937 року. — Прим. Ю. Ляшка).
    133. Максим Іванович Солод.
    Правильність цього списку Михайлівська волосна управа засвідчує жовтня 20 дня 1917 р. Волосний голова (підпис). Секретар (підпис).
    
    
    Документ № 18
    Черкаському повітовому комісару заява балаклійського сотника Корнія Логвиновича Шатайла та поіменний список вільних козаків с. Балаклії Смілянської волості Черкаського повіту
    
    Черкаському повітовому комісару
    Надаю при цьому поіменний список Балаклійської козацької сотні і прошу видати потрібну кількість зброї і спорядження для озброєння всіх козаків, вказаних у доданому списку.
    Додаток: список
    Сотник К. Шатайло
    Поіменний список вільних козаків села Балаклія
    Смілянської волості Черкаського повіту
    1. Шатайло Корній Логвинович, 45 р.
    2. Близнюк Петро Іванович, 36 р.
    3. Хоменко Василь Якович, 30 р.
    4. Пилипенко Григорій Анастасійович, 27 р.
    5. Фоменко Калина Олексійович, 24 р.
    6. Палій Зиновій Савелійович, 36 р.
    7. Дмитраш Антон Якович, 37 р.
    8. Кривенко Дмитро Свиридович, 27 р.
    9. Костенко Лука Якович, 37 р.
    10. Кошин Павло Андрійович, 39 р.
    11. Копиця Калина Степанович, 27 р.
    12. Ячник Семен Терентійович, 27 р.
    13. Кошин Сергій Панасович, 45 р.
    14. Таран Федір Маркович, 48 р.
    15. Мачулка Григорій Хомич, 26 р.
    16. Фоменко Григорій Самсонович, 29 р.
    17. Сидоренко Іван Ларіонович, 17 р.
    18. Безсмолий Іван Юхимович, 26 р.
    19. Кульженко Костянтин Терентійович, 18 р.
    20. Мельниченко Віктор Андрійович, 18 р.
    21. Кушнір Олександр Савелійович, 18 р.
    22. Пантай Григорій Григорович, 18 р.
    23. Хоменко Михайло Якович, 18 р.
    24. Лепетент Олександр Леонтійович, 18 р.
    25. Хоменко Василь Іванович, 39 р.
    26. Зюганов Хрисанф Флорович, 28 р.
    27. Мандрика Артем Йосипович, 43 р.
    28. Биков Прокіп, 18 р.
    29. Коваль Василь Карпович, 25 р.
    30. Клочай Максим Іванович, 18 р.
    31. Чумаченко Тодось Степанович, 18 р.
    32. Симоненко Оврам Георгійович, 18 р.
    33. … (Неясно).
    34. Кирпа Арсен… (неясно), 30 р.
    35. Клочай Іван Лукич, 19 р.
    36. Таран Іван Герасимович, 19 р.
    37. Манько Дмитро Охрімович, 21 р.
    38. Коротич Семен Іванович, 20 р.
    39. Костенко Дмитро Петрович, 18 р.
    40. Коломієць Михайло Трохимович, 17 р.
    41. Голубченко Микола Никифорович, 38 р.
    42. Копиця Федір Степанович, 19 р.
    43. Олійник Омелян Минович, 20 р.
    44. Решетняк Макар Олександрович, 27 р.
    45. Копиця Андрій Григорович, 28 р.
    46. Скрипник Панас Семенович, 39 р.
    47. Шоха Борис Данилович, 24 р.
    48. Гончаренко Матвій Прохорович, 18 р.
    49. Шоха Максим Іванович, 31 р.
    50. Шоха Тодось Семенович, 18 р.
    51. Коломієць Павло Петрович, 18 р.
    52. Тараненко Гнат Григорович, 19 р.
    53. Фоменко Іван Олексійович, 18 р.
    54. Кривошия Юхим Георгійович, 18 р.
    55. Шелудько Сергій Свиридович, 27 р.
    56. Фоменко Омелян Кіндратович, 19 р.
    57. Шелудько Михайло Пилипович, 28 р.
    58. Мандрика Іван Степанович, 48 р.
    59. Дмитраш Панас Савович, 25 р.
    60. Григор'єв Євлампій Семенович, 17 р.
    61. Кривошия Теодор Георгійович, 17 р.
    62. Федорець Петро Васильович, 17 р.
    63. Пугач Панас Микитович, 17 р.
    64. Кириленко Марко Петрович, 18 р.
    65. Гончаренко Прокіп Денисович, 36 р.
    66. Мандрика Юхим Йосипович, 37 р.
    67. Коломієць Леонтій Павлович, 18 р.
    68. Дмитраш Григорій Павлович, 18 р.
    69. Фоменко Данило Григорович, 19 р.
    70. Павлюк Федір Антонович, 17 р.
    71. Хропко Оврам Герасимович, 17 р.
    72. Манько Омелян Власович, 17 р.
    73. Костенко Лука Петрович, 17 р.
    74. Фоменко Юхим Степанович, 18 р.
    75. Скляр Гнат Тихонович, 30 р.
    76. Гончар Максим Іванович, 19 р.
    77. Бондаренко Трохим Антонович, 17 р.
    78. Григор'єв Семен Трохимович, 45 р.
    79. Мальований Оврам Євстафійович, 17 р.
    80. Хоменко Максим Сергійович, 17 р.
    81. Дмитраш Тарас Костянтинович, 18 р.
    82. Коломієць Омелян Семенович, 18 р.
    83. Кушнір Никифор Михайлович, 36 р.
    84. Олійник Марко Купріянович, 24 р.
    85. Хоменко Андрій Степанович, 34 р.
    86. Безсмолий Денис Юхимович, 33 р.
    87. Чернявський Лука Гнатович, 19 р.
    88. Більницький Яків Тарасович, 19 р.
    89. Таран Денис Герасимович, 18 р.
    90. Рябокобила Леонтій Якович, 18 р.
    91. Мальований Теодор Григорович, 19 р.
    92. Срібницький Костянтин Сергійович, 19 р.
    93. Симоненко Гнат Лаврінович, 18 р.
    94. Шелудько Ілля Іванович, 19 р.
    95. Симоненко Оврам Григорович, 19 р.
    96. Личак Лука Іванович, 17 р.
    97. Чучотович Свирид Кіндратович, 18 р.
    98. Копаєв Олександр Іванович, 18 р.
    99. Чумаченко Іван Федорович, 28 р.
    100. Манько Денис Миронович, 18 р.
    101. Тараненко Максим Семенович, 19 р.
    102. Хоменко Гнат Якович, 19 р.
    103. Сорока Омелян Миколайович, 28 р.
    104. Федорець Никифор Панасович, 38 р.
    105. Лисогор Ларіон Миколайович, 18 р.
    106. Дмитраш Єлисей Власович, 20 р.
    107. Решетняк Петро Васильович, 24 р.
    108. Возний Пилип Іванович, 42 р.
    109. Пилипенко Дем'ян Анастасійович, 19 р.
    110. Мельниченко Іван Дорофійович, 34 р.
    111. Мех Федір Семенович, 19 р.
    112. Шелудько Олександр Гнатович, 19 р.
    113. Безсмолий Іван Якович, 22 р.
    114. Копиця Олександр Симонович, 34 р.
    115. Коломієць Іван Григорович, 20 р.
    116. Коломієць Павло Трохимович, 19 р.
    117. Коломієць Семен Семенович, 23 р.
    118. Шелудько Максим Климович, 32 р.
    119. Левицький Степан Григорович, 26 р.
    120. Лозовенко Микита, 18 р.
    121. Коломієць Денис Антонович, 17 р.
    122. Дмитраш Панас Федорович, 17 р.
    123. Фоменко Михайло Федорович, 17 р.
    124. Таран Федір Кирилович, 17 р.
    125. Мандрика Анатолій Артемович, 17 р.
    126. Коломієць Микола Калинович, 27 р.
    127. Моспанченко Василь Михайлович, 17 р.
    128. Щічка Лук'ян Антонович, 18 р.
    129. Зайченко Дмитро Федорович, 18 р.
    130. Авраменко Іван Сидорович, 20 р.
    131. Пилипенко Тодось Анастасійович, 17 р.
    132. Голубченко Петро Іванович, 43 р.
    133. Міщенко Петро Михайлович, 43 р.
    134. Керекеша Василь Дем'янович, 17 р.
    135. Копиця Леонтій Федорович, 17 р.
    136. Пантась Яків Петрович, 17 р.
    137. Олійник Михайло Купріянович, 17 р.
    138. Коротиль Олександр Герасимович, 50 р.
    139. Пантась Григорій Денисович (?), 45 р.
    140. Лавренко Данило Іванович, 34 р.
    Сотник Корній Логвинович Шатайло
    Помічник сотника Андрій Степанович Фоменко
    
    Переклад з російської мови.
    
    
    Документ № 19
    Черкаському повітовому голові заява керівника Вільної козацької дружини с. Плескачівка Жаботинської волості з проханням носити зброю, Черкаському повітовому голові Української партії с.-р. Вільної козачої дружини с. Плескачівка Жаботинської волості заява з проханням вписати до членів Вільної козацької дружини Черкаського повіту
    
    Чиркасскому Повітовому Голові
    Вільної козачої дружини
    по с. Плискачівці Жаботинськой волости
    
    Заява
    
    Прохаемо вас, добродію Голова, дати нам розрішеніє на ношу зброї вільним казакам сила Плискачівки, цим козакам, які начерчені на папері.
    Кировник козацтва по селі Плискачівці Феодосій Смовж (підпис)
    Пред'явителі Сего папіра есть деіствітельно вільние козаки села Плискачівки.
    1917 р. 6/Х. № 175
    Помішник атамана повіту (підпис).
    Чиркасскому Повітовому Голові
    Української партії с.-р. Вільної Козачої дружини
    по с. Плискачівці Жаботинської волости
    
    (Заява)
    Прохаємо Вас, д. Голово, вписати нас в книгу членів Вільної козачої дружини Чиркасского Повіту.
    Даемо слово чести і обіцянку, що будимо вірно та чесно служити народові і дбати тілько про лад та спокій у нашому силі та слухаця того наказу, який виробив Повітовий Комісаріат.
    Наказ ми читали.
    1. Бондаренко Трохим Іванович, чотовий отаман (в оригіналі: читк. от… — Ред.).
    2. Бурнацький Степан Андрійович.
    3. Чукаль Іван Іванович.
    4. Чукаль Арсен Іванович.
    5. Вівчаренко Павло Терентійович, чотовий отаман.
    6. Цьома Володимир Андрійович.
    7. Івахненко Михайло Матвійович.
    8. Смовж Яків Петрович.
    9. Буркацький Павло Кирилович.
    10. Сліпченко Іван Степанович.
    11. Халаман Терентій Матвійович.
    12. Халаман Трохим Матвійович.
    13. Павленко Марко Грицькович.
    14. Больмот Грицько Остапович.
    15. Підгірний Василь Юхимович.
    16. Смовж Тодось Олександрович, сотенний отаман.
    17. Мисько Іван Грицькович.
    18. Жолобенко Кость Федорович.
    19. Силецький Яків Лукич.
    20. Смовж Петро Олексійович, чотовий отаман.
    21. Голуб Степан Іванович.
    22. Цьома Степан Іванович.
    23. Мачуський Іван Пилипович.
    24. Щербина Гаврило Тимофійович.
    25. Больмот Корній Данилович.
    26. Больмот Михайло Корнійович.
    27. Щербина Максим Юрійович.
    28. Щербина Антип Максимович.
    29. Дудник Максим Семенович, чотовий отаман.
    30. Нимченко Максим Ількович.
    31. Мачуський Юрій (?) Самійлович.
    32. Карпенко Павло Степанович.
    33. Бебик Петро Логвинович.
    34. Цьома Степан Трохимович.
    35. Вакуленко Степан Іванович, чотовий отаман.
    36. Чудний Пилип Степанович.
    37. Грицько Філонович Вівчаренко.
    38. Шпак Гарасим Минович.
    39. Селецький Олекса Ількович.
    40. Цьома Корній Івкович.
    41. Сліпченко Опанас Іванович.
    42. Трохименко Денис Микитович.
    43. Цьома Гнат Хтономович.
    44. Підгірний Матвій Миколайович.
    45. Німченко Ілько Андрійович.
    46. Карпенко Антін Тарасович, секретар.
    47. Цьома Нестор Іванович.
    48. Сліпченко Петро Андрійович.
    49. Буркацький Остап Михайлович.
    50. Підгірний Кіндрат Савович.
    51. Мерзлий Федір Свиридович.
    52. Бондаренко Петро Іванович.
    53. Бебик Логвин Корнійович.
    54. Карпенко Трохим Наумович.
    55. Манько Петро Архипович.
    56. Яненко Андріан Якович.
    57. Яненко Олекса Андріанович.
    58. Карпенко Гордій Оксентович.
    59. Карпенко Василь Остапович.
    60. Вівчаренко Микита Максимович.
    61. Вівчаренко Михайло Миколайович.
    62. Карпенко Яків Тарасович.
    63. Іванченко Андрій Грицькович.
    64. Силецький Михайло Хомович.
    65. Бездітний Василь Іванович.
    66. Луцкевич Василь Васильович.
    67. Ткаченко Мина Семенович.
    68. Карпенко Корній Юхимович.
    69. Сліпченко Іван Савкович.
    70. Мачуський Микита Іванович.
    71. Коваленко Гнат Антонович.
    72. Мильчинський Явтух Миколайович.
    73. Курінний Анатолій Оврамович.
    74. Вівчаренко Терентій Лук'янович.
    75. Ткаченко Іван Лук'янович.
    76. Силецький Захарко Ількович.
    77. Цьома Федір Варфоломійович.
    78. Мачуський Антін Савович.
    79. Мачуський Андрій Антонович.
    80. Дудник Денис Оксентович.
    81. Силецький Трохим Васильович.
    82. Скляр Явтух Грицькович.
    83. Мерзлий Дмитро Олекс.
    84. Ткаченко Павло Карпович.
    85. Халаман Йосип Семенович.
    86. Бездітний Євген Охтанасович.
    87. Підгірний Юда Митрофанович.
    
    Мовні особливості обох заяв збережено.
    Орфографічні помилки у списку виправлено.
    
    
    Документ № 20
    Список козаків села Тернівки Ташлицької волості Черкаського повіту Київської губернії
    
    1. Зосич Гаврило Іванович, 29 р., значковий.
    2. Клименко Самсон Полікарпович, 29 р., рядовий.
    3. Олексієнко Тарас Хомович, 17 р., рядовий.
    4. Гаращенко Мусій Михайлович, 17 р., рядовий.
    5. Бугуня Лазар Васильович, 17 р., рядовий.
    6. Маценко Антип Михайлович, 17 р., рядовий.
    7. Слободяник Дементій Лук'янович, 16 р., рядовий.
    8. Бугуня Хома Архипович, 17 р., рядовий.
    9. Клименко Дмитро Федорович, 17 р., рядовий.
    10. Соляренко Степан… (неясно), 16 р., рядовий.
    11. Дмитренко Клим Осипович, 26 р., рядовий.
    12. Вовк Олександр Мусійович, 33 р., значковий.
    13. Яриній (?) Олексій Федорович, 18 р., рядовий.
    14. Доброштан Семен Семенович, 26 р., рядовий.
    15. Доброштан Сава Демидович, 22 р., рядовий.
    16. Вовк Опанас Євменович, 17 р., рядовий.
    17. Зосич Улян Григорович, 16 р., рядовий.
    18. Парахоня Данило Федорович, 17 р., рядовий.
    19. Дмитренко Павло Явронович, 17 р., рядовий.
    20. Заславський Ілько Михайлович, 17 р., рядовий.
    21. Головатенко Данило Васильович, 17 р., рядовий.
    22. Мельниченко Микола Миколайович, 17 р., рядовий.
    23. Тараненко Полікарп Андрійович, 44 р., отаман, значковий.
    24. Заславський Федір Килинович, 17 р., рядовий.
    25. Мельниченко Антип Демидович, 17 р., рядовий.
    26. Амістратенко Харлампій Іванович, 17 р., рядовий.
    27. Доброштан Олександр Трохимович, 17 р., рядовий.
    28. Наконечний Трохим Антонович, 17 р., рядовий.
    29. Шевченко Петро Ониськович, 17 р., рядовий.
    30. Ободовський Федір Степанович, 16 р., рядовий.
    31. Мельниченко Іван Гордійович, 16 р., рядовий.
    32. Соляренко Іван Софонович, 17 р., рядовий.
    33. Слободяник Антон Юхимович, 16 р., рядовий.
    34. Соляренко Филимон Гурович, 43 р., значковий.
    35. Гречкосій Авакум Петрович, 16 р., рядовий.
    36. Мельниченко Онисим Улянович, 16 р., рядовий.
    37. Шпильовий Прокіп Феофанович, 16 р., рядовий.
    38. Лозовий Павло Спиридонович, 18 р., рядовий.
    39. Тараненко Дмитро Пилипович, 17 р., рядовий.
    40. Клименко Гура Михайлович, 17 р., рядовий.
    41. Доброштан Микола Сидорович, 17 р., рядовий.
    42. Ободовський Антон Петрович, 16 р., рядовий.
    43. Парахін Кирило Євдокимович, 16 р., рядовий.
    Голова Тернівської сільської управи С. Заславський
    
    Переклад з російської мови.
    
    
    Документ № 21
    Список громадян містечка Білозір'я, які записалися до Вільного козацтва.
    Складено 25 вересня 1917 р.
    
    1. Іван Іванович Мишко.
    2. Георгій Степанович Даценко.
    3. Тимофій Сидорович Ткаченко.
    4. Михайло Назарович Колиминиченко.
    5. Степан Степанович Половинка.
    6. Грицько Максимович Гурненко.
    7. Микола Іванович Поденко.
    8. Оврам Степанович Марковчин.
    9. Макар Грицькович Перевезник.
    10. Семен Іванович Кучеренко.
    11. Онуфрій Сидорович Танцюра.
    12. Іван Павлович Наєнко.
    13. Іван Михайлович Плодистий.
    14. Іван Данилович Кажданов.
    15. Данило Дмитрович Чепчуренко.
    16. Іван Тимофійович Гаращенко.
    17. Юхим Григорович Плодистий.
    18. Конон Сидорович Ткаченко.
    19. Тимофій Федорович Шарай.
    20. Микола Олексійович Зарудницький.
    21. Василь Сергійович Скринник.
    22. Андрій Семенович Ротань.
    23. Артамон Сидорович Романенко.
    24. Кіндрат Данилович Хряпак.
    25. Сергій Миколайович Шпак.
    26. Гордій Васильович Басараб.
    27. Лук'ян Іванович Упиренко.
    28. Пилип Данилович Безуглий.
    29. Олександр Іванович Ткаченко.
    30. Степан Васильович Гончаренко.
    31. Дмитро Тимофійович Дзюбан.
    32. Гнат Кирилович Половинка.
    33. Василь Степанович Половинка.
    34. Терентій Кіндратович Гончаренко.
    35. Пантелеймон Іванович Половинка.
    36. Карпо Кучеренко.
    37. Лук'ян Іванович Пирський.
    38. Петро Платонович Погребняк.
    39. Федір Платонович Погребняк.
    40. Трохим Якович Онисенко.
    41. Мефодій Іванович Поденко.
    42. Гаврило Іванович Танцюра.
    43. Зиновій Данилович Чепчуренко.
    44. Андрій Максимович Бондаренко.
    45. Дмитро Григорович Поденко.
    46. Трохим Петрович Савченко.
    47. Іван Іванович Бас (Баш?).
    48. Оврам Тодосович Помазанко.
    49. Пантелеймон Андрійович Шмагайло.
    50. Павло Микитович Погребняк.
    51. Петро Павлович Імильник.
    52. Кіндрат Васильович Плодистий.
    53. Опанас Іванович Танцюра.
    54. Іван Степанович Танцюра.
    55. Петро Григорович Дорошенко.
    56. Сидір Артемович Ротань.
    57. Костянтин Іванович Мотуз.
    58. Семенов Михайло (Семен Михайлов?).
    59. Степан Онуфрійович Миниченко.
    60. Опанас Митрофанович Шмагайло.
    61. Іван Васильович Чепчуренко.
    62. Іван Карпович Онисенко.
    63. Яків Тимофійович Бас (Баш?).
    64. Карпо Тимофійович Бас (Баш?).
    65. Лапай Петро Данилович.
    66. Іван Онуфрійович Чмиренко.
    67. Павло Осипович Даценко.
    68. Іван Григорович Тищенко, 16 років.
    69. Олександр Іванович Пустовий, 17 років.
    70. Никитський (Микитський?) Марко Григорович.
    71. Шепель Омелян Миколайович.
    72. Бондаренко Ісак Петрович.
    73. Перевізник Марко Іванович.
    74. Барнадин (?) Іван Данилович.
    75. Яшник (Яшний?) Юхим Якович.
    76. Стримаченко Никифор Федорович.
    77. Селіванов Іван Миколайович.
    78. Мотуз Костянтин Іванович.
    79. Пісков (Пєсков?) Іван Якович.
    80. Синицький Олексій Климович.
    81. Басараб Іван Степанович.
    82. Басараб Лука Іванович.
    83. Карський Іван Андрійович.
    84. Плодистий Грицько Гаврилович.
    
    Переклад з російської мови.
    
    
    Документ № 22
    Список козаків Флярківської сотні Вільного козацтва (Жаботинської волості).
    Складено 20 вересня 1917 р.
    
    1. Яків Григорович Цукалов — сотник, 35 років.
    2. Іван Іванович Марченко — півсотник, 46 років.
    
    1. Григорій Іванович Ситник — ватажок, 37 років, десяцький.
    2. Прокіп Трохимович Пазенко — козак, 26 років.
    3. Дмитро Юхимович Джулай — козак, 37 років.
    4. Іван Тимофійович Гайдабура — козак, 18 років.
    5. Василь Онисимович Пічкур — козак, 33 роки.
    6. Сильвестр Григорович Пічкур — козак, 55 років.
    7. Денис Петрович Горобець — козак, 30 років.
    8. Петро Микитович Сумахін — козак, 40 років.
    9. Іван Демидович Литвин — козак, 50 років.
    10. Кирило Титович Солоха — козак, 30 років.
    11. Іван Васильович Ромашина — козак, 46 років.
    12. Пантелеймон Миронович Крамар — ватажок, 38 років, десяцький.
    13. Самійло Охрімович Плужник — козак, 44 роки.
    14. Прокіп Михайлович Солоха — козак, 30 років.
    15. Назар Костянтинович Яценко — козак, 25 років.
    16. Никифор Онисимович Пічкур — козак, 30 років.
    17. Микита Федорович Ромашина — козак, 38 років.
    18. Опанас Васильович Ромашина — козак, 44 роки.
    19. Яким Іванович Тинда — козак, 48 років.
    20. Дмитро Іванович Тинда — козак, 50 років.
    21. Григорій Юхимович Бондар — козак, 17 років.
    22. Іван Миронович Крамар — козак, 40 років.
    23. Ілля Якович Лопатенко — ватажок, 25 років, десяцький.
    24. Конон Михайлович Солоха — козак, 30 років.
    25. Іван Кузьмович Литвин — козак, 23 роки.
    26. Артем Михайлович Кикоть — козак, 17 років.
    27. Григорій Титович Кикоть — козак, 18 років.
    28. Степан Титович Кикоть — козак, 26 років.
    29. Дмитро Якович Цегельник — козак, 50 років.
    30. Андрій Федорович Ромашина — козак, 44 роки.
    31. Павло Гаврилович Юрченко — козак, 17 років.
    32. Семен Гаврилович Юрченко — козак, 30 років (1888 р. н.; вислано у Джамбульську область. — Прим. Ю. Ляшка).
    33. Юхим Тимофійович Коляса — ватажок, 47 років, десяцький.
    34. Кость Охрімович Плужник — козак, 50 років.
    35. Григорій Васильович Литвин — козак, 25 років.
    36. Павло Михайлович Солоха — козак, 47 років.
    37. Федір Юхимович Пазенко — козак, 17 років.
    38. Андрій Біган — козак, 40 років.
    39. Іван Павлович Муха — козак, 17 років.
    40. Іван Єлисейович Штрик — козак, 30 років.
    41. Лавро Микитович Харченко — козак, 38 років.
    42. Антон Петрович Чередник — козак, 52 роки.
    43. Семен Юхимович Коляса — козак, 17 років.
    44. Корній Павлович Шевченко — ватажок, 48 років, десяцький.
    45. Іван Мартинович Юрченко — козак, 44 роки.
    46. Степан Федорович Лелека — козак, 38 років.
    47. Давид Григорович Гайдабура — козак, 45 років.
    48. Федір Васильович Медвідь — козак, 47 років.
    49. Денис Іванович Голопуп — козак, 46 років.
    50. Яків Павлович Джулай — козак, 47 років.
    51. Григорій Денисович Драга — козак, 17 років.
    52. Іван Андрійович Драга — козак, 48 років.
    53. Іван Омелянович Пазенко — козак, 41 рік.
    54. Олексій Опанасович Калюжний — ватажок, 23 роки, десяцький.
    55. Ілля Павлович Буняк — козак, 48 років.
    56. Клим Федорович Калюжний — козак, 48 років.
    57. Семен Якович Штрик — козак, 47 років.
    58. Іван Павлович Шевченко — козак, 46 років.
    59. Павло Павлович Буняк — козак, 45 років.
    60. Денис Олексійович Дяченко — козак, 21 рік.
    61. Гурій Дмитрович Дяченко — козак, 17 років.
    62. Ілля Степанович Дяченко — козак, 55 років.
    63. Іван Якович Пазенко — козак, 17 років.
    64. Андрій Олексійович Дяченко — козак, 17 років.
    65. Гордій Якович Штрик — ватажок, 35 років, десяцький.
    66. Яків Якимович Джулай — козак, 46 років.
    67. Сава Якович Джулай — козак, 17 років.
    68. Іван Харитонович Корсун — козак, 46 років.
    69. Филимон Петрович Кикоть — козак, 18 років.
    70. Федір Купріянович Штрик — козак, 33 роки.
    71. Макар Осипович Калюжний — козак, 17 років.
    72. Іван Осипович Калюжний — козак, 20 років.
    73. Осип Михайлович Калюжний — козак, 48 років.
    74. Демид Андрійович Драга — козак, 46 років.
    75. Влас Михайлович Кикоть — ватажок, 30 років, десяцький.
    76. Марко Дмитрович Дяченко — козак, 41 рік.
    77. Прохор Осипович Шевченко — козак, 42 роки.
    78. Опанас Прохорович Шевченко — козак, 17 років.
    79. Яків Власович (?) Пічкур — козак, 17 років.
    80. Костянтин Олександрович Бондаренко — козак, 18 років.
    81. Данило Якович Почка — козак, 40 років.
    82. Сергій Федотович Крамар — козак, 35 років.
    83. Купріян Власович Тинда — козак, 30 років.
    84. Варфоломій Іванович Бердник, 32 роки.
    85. Антон Андрійович Коваленко, 46 років.
    
    Цей список складено Флярківським сільським головою
    Голова комісії Іон Дяченко
    Печатка комісії Флярківської сільської ради
    
    Примітка. У цій же справі є ще один список козаків із с. Флярківка, додаємо з нього прізвища, не зазначені у цьому списку.
    1. Павло Петрович Чередник.
    2. Петро Олексійович Максименко.
    3. … (неясно) … (неясно) Сумський.
    4. Прохор Михайлович Солоха.
    5. Федір Андрійович Горобець.
    6. Григорій Юхимович Бондаренко.
    7. Ілля Васильович Лопатенко.
    8. Антон Петрович Джулай.
    9. Григорій Денисович Голопуп.
    
    Переклад з російської мови.
    
    
    Документ № 23
    Список козаків сіл Диринківця і Ольховчика Черкаського повіту на Київщині
    
    1. Матірка Іван Ількович, 17 р.
    2. Туренко Яким Архипович, 17 р.
    3. Соловей Іван Іванович, 16 р.
    4. Кирилець Самійло Михайлович, 18 р.
    5. Данько Степан Олексійович, 16 р.
    6. Опришко Арсен Васильович, 17 р.
    7. Федотенко Сидір Йосипович, 17 р.
    8. Бублій Ладимир Ничипорович, 54 р.
    9. Пузько Платин Іванович, 17 р.
    10. Федосій Семен Іванович, 17 р.
    11. Шаповал Ладимир Євтухович, 18 р.
    12. Курінний Данило Семенович, 18 р.
    13. Плохута Матвій Васильович, 18 р.
    14. Рябчич Клим Андрійович, 18 р.
    15. Шолудько Яким Івонович, 18 р.
    16. Науменко Петро Гнатович, 17 р.
    17. Рябнич Хтодось Грицькович, 17 р.
    18. Шастун Трохим Оксентійович, 18 р.
    19. Шевченко Йосип Симонович, 17 р.
    20. Бондар Грицько Іванович, 48 р.
    21. Мигирин Терешко Мусійович, 68 р.
    22. Зацаринний Грицько Сергійович, 43 р.
    23. Філоненко Грицько Гнатович, 16 р.
    24. Зацаринний Трохим Грицькович, 17 р.
    25. Дяченко Сидір Парамонович, 28 р.
    26. Кирилець Григорій Якимович, 17 р.
    27. Дяченко Василь Парфенович, 28 р.
    28. Гаврасій Петро Парфенович, 44 р.
    29. Гаврасій Федір Петрович, 17 р.
    30. Мірошник Степан Мусійович, 16 р.
    31. Гаврасій Микита Трохимович, 35 р.
    
    Переклад з російської мови.
    
    
    Документ № 24
    Список українських козаків села Шелепухи Шелепухинської волості Черкаського повіту Київської губернії
    
    1. Василь Іванович Федоренко, 20 р., хлібороб.
    2. Варфоломій Федорович Троян, 16 р., швець.
    3. Овдій Артемович Охришенів (?), 17 р., робітник.
    4. Роман Федорович Трухній, 17 р., робітник.
    5. Йов Тодосович Задорожній, 17 р., хлібороб.
    6. Мирон Карпович Хрипко, 17 р., робітник.
    7. Білик Тимофій Сергійович, 16 р., хлібороб.
    8. Мартин Лазарович Білик, 17 р., робітник.
    9. Андрій Якович Троян, 19 р., робітник.
    10. Корній Васильович Герасименко, 17 р., робітник.
    11. Антон Овсійович Федоренко, 17 р., хлібороб.
    За волосного голову Д. Хрипко
    Секретар (підпис) С. Шкарбун (?)
    Кругла печатка з двоголовим орлом
    
    Переклад з російської мови.
    
    
    Документ № 25
    Посвідчення отамана с. Матусівки Зиновія Олексійовича Курінного
    
    Посвідчення № 52К
    
    Волосна управа цим засвідчує, що пред'явник цього Зиновій Олексійович Курінний є дійсно отаманом Матусівського вільного козацтва, який відправляється в м. Черкаси для отримання зброї для козацтва.
    
    Голова управи (підпис)
    За секретаря (підпис)
    Печатка Матусівської волосної управи Черкаського повіту Київської губернії
    13 грудня 1917 року
    
    Переклад з російської мови.
    
    
    Документ № 26
    Урядова телеграма Повітовій земській управі про асигнацію коштів (Генеральним) секретаріатом на розвиток Вільного козацтва
    
    Черкаській повітовій земській управі з Києва № 14527
    Урядова
    Секретаріатом асигновані кошти (для) утримання повітових інструкторів (та) помічників вільного козацтва, яких (на) Правобережній Україні буде (на) повіт 3, (на) Лівобережній (на повіт) — 2. Місячна платня триста і двісті п'ятдесят.
    Прохаємо прийняти (неясно) видатки кошти земства, коли маєте кандидатів (на) посаду інструктора чи його помічника, телеграфуйте негайно (про) призначення кандидатів, бажані переважно військові, які будуть звільнені од військової служби, наряди (неясно) висилаються.
    Товариш генерального секретаря внутрішніх справ Абрамович № 5591
    
    Переклад з російської мови.
    
    
    Документ № 27
    Скарга Польського виконавчого комітету на Русі на вільних козаків
    від 20 жовтня 1917 року
    
    Польський Виконавчий Комітет,
    вул. Прорізна 17, меш. 4–7,
    Телеграфн. адр. Ісполк
    Телефон № 56–40.
    Поштова скринька 56.
    № 2712/24720.
    Вих. № 1568.
    Київ. 20/Х.1917 року
    Копія
    Переведено з польського тексту
    В. Шановний Генеральний Секретаріат Української Центральної Ради
    
    Польський Виконавчий Комітет на Русі одержав відомость, що в посліднім часі в Черкаському повіті в околицях Сьміли (в селах Яблонівка, Малосьмілянка і других) поновилися отряди узброєних людей, котрі називають себе «Вільними Козаками» — вриваються в помешкання і дуже брутальним способом перепровадять ревизію. В Вересню межи иншим зроблено такі ревізію в маєтках Санки (правильно: Сунки. — Ред.) і Ташлику, при чім було забрано де кілька штук ріжної зброї.
    Позволення для виконання таких ревизій не показували, мотивувавши це тим, що вони мають уповноваження робить ревизії всюди, однако в часі ревизії в Ташлику представили позволення від Комисара міста Сьміли на ревизію в другій окрестності, дома хлібороба Энеса.
    Протестуючи против подібних випадків Польський Виконавчий Комітет просить Генеральний Секретаріат о розпорядженні для припинення подібних безпорядків і покарання винних, а також повідомити Виконавчий комітет о зроблених заходах.
    (Печатка Головного Польского Виконавчого Комітету)
    Секретарь Польского Виконавчого Комітету З. Березовський (Підпісь нерозбірчива)
    З оригіналом згідно:
    Помішник Управителя Канцелярії Київського Губерніального Комісара (підпис).
    
    Черкаському повітовому Комисарові на розпорядження
    Листопада 23 дня 1917 р. № 2496
    Київський Губерніальний Комисар (підпис)
    Управитель Канцелярії (підпис)
    
    У верхній частині сторінки рукою написано резолюцію: «Отаманові Водяному. 2/ХII исполн.» (ред.).
    
    ДАЧО, ф. Р-504 с, оп. 1, спр. 24, арк. 1 — 49.
    Мовні особливості збережено.
    
    Публікація Романа КОВАЛЯ, Юрія ЛЯШКА і Олесі КОВАЛЬ
    
   
   
    
     2. Неповний список козаків і старшин Чорноліського полку Пилипа Хмари
    
    
    Документ № 28
    
    с. Михайлівка
    1. Голик Мефодь Фокович.
    2. Гончаренко Павло Кононович.
    3. Гончаренко Роман Кононович.
    4. Буша Пилип Іванович.
    5. Буша Яків Дем'янович.
    6. Олексієнко Іван Іванович.
    7. Олексієнко Мина Микитович.
    8. Олексієнко Семен Якимович.
    9. Олексієнко Йосип Олексійович.
    10. Щербина Василь Максимович.
    11. Стежка Парфен Силович.
    12. Стежка Степан Костянтинович.
    13. Сокуренко Семен Йосипович.
    14. Зосимов Іван Денисович.
    15. Горищенко Іван Терентійович.
    16. Сулига Василь Семенович.
    17. Носенко Федір Тихонович.
    18. Носенко Сергій Тихонович.
    19. Тарасенко Дорош Дмитрович.
    20. Коновалов Степан Гнатович.
    21. Гружій (Гуржій?) Степан.
    22. Бабій Михайло.
    23. Цямрук Іван Максимович.
    24. Григор Іван Тарасович.
    25. Стеля Іван Максимович.
    
    с. Єлисаветградка
    1. Ступа Григорій Григорович.
    2. Ступа Василь Іванович.
    3. Ступа Федось.
    4. Ступа Іван.
    5. Медведєв Нестор Семенович.
    6. Медведєв Андрій Семенович.
    7. Медведєв Леон Семенович.
    8. Компанієць Дмитро Петрович.
    9. Боєвець Оксент Михайлович.
    10. Голик Семен Іванович.
    11. Васловський Василь.
    12. Гуржій Василь Іванович.
    13. Стасенко Петро.
    14. Пісний Ларіон.
    15. Ґонтар Федір.
    16. Грищенко Кирило.
    17. Добровольський Олексій.
    18. Момса.
    19. Сіроклин Максим.
    20. Сіроклин Іван.
    21. Харківський Михайло.
    22. Ребедайло Євдоким.
    23. Остапенко Петро.
    24. Калиниченко Яків.
    25. Калиниченко Сава.
    26. Кравець Федот
    
    с. Гутницька
    1. Мочар Михайло Мартинович.
    2. Бочка Іван.
    3. Чорний Сергій.
    4. Філіпченко Данило.
    5. Філіпченко Степан.
    6. В'язовський Іван.
    7. В'язовський Василь.
    8. В'юник Григорій Іванович.
    9. Неїжкаша Лазар.
    10. Ніздря Тиміш.
    11. В'язовський Гаврило Іванович.
    12. Касищенко Петро.
    13. Волошин Яків.
    14. Шуліка Іван Павлович.
    15. Шевченко Петро.
    16. Філіпченко Антон.
    17. Могилей Явтух.
    
    с. Красносілля
    1. Шуліка Микола.
    2. Свердель Данило.
    3. Олизько Костянтин.
    
    с. Цибулеве
    1. Холявко Василь Михайлович.
    2. Чинчевий Гнат.
    3. Крайіванов Роман.
    4. Бондаренко Павло (Микола?).
    5. Бондаренко Архип.
    6. Трихманенко (Трихманенко?).
    
    с. Чутівка
    1. Гордовий Терентій
    2. Сіденко Макар.
    3. Сіденко Сильвестр.
    4. Дядюра Улян.
    5. Дядюра Антон.
    
    с. Мельники
    1. Чучупака Семен.
    2. Деркач.
    
    с. Суботів
    1. Гришко Нестор Пилипович.
    
    м. Сміла
    1. Водяний (Яків Михайлович).
    
    с. Кучерівка
    1. Парієнко Денис.
    _________________________
    Шепель Ф. Історія отамана-самостійника Пилипа Хмари та його соратників, записана чекістами в тридцяті роки минулого століття // Матеріали обласної науково-практичної історико-краєзнавчої конференції «За волю і долю України» (Наш край у 1917–1929 роках). — Кіровоград, 2002. — С. 123–125.
    _________________________
    Документ називається «Список учасників банди Хмари».
    1931 року документ склав чекіст, який працював серед повстанців.
    
   
   
    
     3. Список козаків загону отамана Мефодія Голика-Залізняка станом на 1922 рік
    
    
    Документ № 29
    
    1) (Нічого не написано).
    2) Кирило Григорович Грищенко.
    2) Олекса Трофимович Добровольський.
    3) Кошовий Ігорович Степан.
    4) Макар Тарасович Казарин.
    5) Иван Емельянович Сошников.
    6) Иван Василиевич Голуб.
    7) Никифір Григорович Голуб.
    8) Грігорій Степанович Костриця.
    9) Михтод Лаврентевич Мусенко.
    10) Федір Данилович Скакун.
    11) Иван Сахронович Сірокин.
    12) Василь.
    13) Михайло Стипанович Шапоренко.
    14) Андрій Чехван.
    15) Павло Нікітович Титов.
    16) Тиміш Аліксандровіч Кісіль.
    17) Їжак Зінкович Голуб.
    18) Сидір Иванович Приймак.
    19) Кондрат Сахфонович Грушенко.
    20) Семенко Карлович Гончаренко.
    21) Троп Федорович Бурлака.
    22) Симен Андрієвич Мудрий.
    23) Олекса Федорович Чубатий.
    24) Потап Антонович Зубко.
    25) Марко Сидорович Мокрий.
    26) Адам Самойлович Вдовенко.
    27) Динис Якович Засядько.
    28) Иван Степанович Коваленко.
    29) Василь Тимофеєвич Шерета.
    30) Фидот Тимофеєвич Шерета.
    31) Микола Иванович Синчук.
    32) Григорій Стипанович Носенко.
    33) Архип Терентевич Филоненко.
    34) Есип Иванович Бондаренко.
    35) Иван Филіпович Гарасименко.
    36) Нагум Макарович Дяченко.
    37) Дмитро Федорович Кузубенко.
    38) Симен Миколаівіч Канцур.
    39) Ларіон Федорович Писний.
    40) Грігорій Питрович Довженко.
    41) Давид Григорович Петренко.
    42) Тимофій Андрійович Компаниєць.
    
    З архіву Р. Коваля.
    Особливості мови документа збережено.
    
   
   
    
     4. «Народе Український!» Звернення Окружного повстанського комітету до українського народу від 8 вересня 1920 р
    
    
    Документ № 30
    
    НАРОДЕ УКРАЇНСЬКИЙ!
    Волею Українського Трудового народа, повставшого боронити свою волю, обраний Окружний Повстанський Комітет, якому належить вся влада на звільнення від ворога території. Од нині совітська грабіжницька влада касується. Бажаючи зратувати Край від безконечної руйнації, Комітет закликає всіх чесних громадян, кому дорога воля Українського народу, негайно приступити до утворення виконавчих органів влади на місцях. Недопускати самочинних вчинків з боку несвідомих громадян, організувати селянські самоохорони для боротьби з бандітізмом і для наведення ладу і спокію в селах і містах. Повітові Земські Установи і волосні народні управи закликаємо приступити до виконання своїх обов'язків. Волосним Земельним Управам взяти в свої руки керування і приняти безпосередню участь в розпреділенні вільних земель між малоземельними і безземельними селянами. За всякими справками, вказівками та діректівами звертатися до Окружного Повстанського Комітету, члени якого з цією метою роз'їжаються по селах і на місцях допомагають селянам в організації влади і дають всі належні вказівки і дірективи.
    
    Голова Комітету Діхтяр-Хоменко
    Заступник Голови Юх. Ільченко
    Члени: С. Чучупака, Гриценко, Кваша, Залізняк, Шевченко, Деркач, Отаманенко
    м. Чигирин,
    8 вересня 1920 р.
    Секретарь Тороп
    
    ДАПО, ф. Р-2048, оп. 1, спр. 154, арк. 143.
    Особливості мови документа збережено.
    
   
   
    
     5. «До інтелігенції». Звернення Окружного повстанського комітету до інтелігенції від 8 вересня 1920 р
    
    
    Документ № 31
    
    До інтелігенції
    Ми, селяне-повстанці, котрі підняли зброю за народні права проти насильників-комуністів, звертаємось до вас, інтелігентів, з закликом залишити назавше свою нейтральність і приєднатися до повставшого народу. Знайте, що тепер дійсно наближається останній рішаючий бій. Невже ж ви, інтелігенти, плоть від плоті нашого народу, котрі повинні бути його вождями-проводирями, залишите його самого боротись проти насильників в цей відповідальний мент і погибати в тяжкій боротьбі. Невже ж, щоб одержати тілько кілько бумажок та задля комісарської ласки, ви допустите, щоб історія ганьбила вас як негайних зрадливих синів свого народу і вітчизни, щоб ваші нащадки з зневагою характеризували вас словами поета: «За шмат гнилої ковбаси ти батька й матір продаси».
    Тепер або ніколи!
    Досить вагань!
    Чуєте, як по всій Україні лунає гомін повстань! Подайте ж дружню руку допомоги повставшому народу. Знайте, що всі антибільшовицькі партії з'єднались тепер для спільної боротьби з комуністами, а тому не думайте про ріжниці в поглядах, а дбайте про те, щоб вигнати ворога з нашої землі. В свою чергу ми, селяне-повстанці, обіцяємось інтелігенції, котра піде за нами, повну до її освіти та знань (повагу) і повагу до її праці.
    Інтелігенція!
    Повставше селянство кличе тебе до останнього бою!
    
     
      Подай же руку козакові
      І серце чистеє подай,
      І іменем святим Христовим
      Ми обновим наш тихий край.
     
    
    Хай живе могутня повстанська армія!
    Хай живе Українська Народня Республіка!
    
    Окружний повстанський комітет
    м. Чигирин
    8 вересня 1920 року
    
    ДАПО, ф. р-2048, оп. 2, спр. 154, арк. 144.
    Особливості мови документа збережено.
    
   
   
    
     6. «Брати-селяни!». Звернення Окружного повстанського комітету
    
    
    Документ № 32
    
    БРАТИ СЕЛЯНЕ!
    Вже три роки, як вся Украіна конає в крівавих муках тяжкоі боротьби, за своє власне самостійне життя. Украінський нарід, скинувши царське та панське ярмо, приступив до утворення своєі держави, Народноі Республіки. Але на цьому шляху він зустрів великі перешкоди, з боку московського народу. Починаючи від самих запеклих чорносотенців монархистів і кінчаючи самими лівими соціялістами, як большовики-комуністи, всі вони з самого початку революціі і по цей час хотіли і хотять за всяку ціну знищити навіть саму ідею відродження Украінського Народу. Коли Украінський Нарід хотів виявити свою волю через своіх представників в установчих Зборах, то в той час московські большовики комуністи лавою посунули на Украіну і до Установчих Зборів обраних представників не допустили. Ті насильства, те безладдя і та цілковита руіна, котру утворили у нас большевики, і викликала прихід на Украіну німців, при допомозі котрих поміщиками була розігнана Центральна Рада і утворена гетьманщина. В той мент, коли Украіна переживала страшні часи, коли німецькі юнкера та гетьманські палачі немилосердно катували селянство та робітництво, а також гноіли в тюрмах всю украінську інтелігенцію, тоді большовики не йшли визволяти украінський трудовий нарід з гетьманськоі неволі. Ні! В той час Лєнін та Троцький (Бронштейн) прислали до гетьмана на переговори Раковського та Мануільского, котрі мали заключити з гетьманом мировий договір.
    А коли украінський нарід повстав одностайно на заклик Директоріі та головного отамана Петлюри і гетьманське та німецьке панування в одну мить було знесено, то большовики-комуністи знов посунули на Украіну зі своіми чрезвичайками і зі своіми грабіжницькими Установами. Панування комуністів довели украінське населення до повстання і знов таки викликали прихід других грабіжників Деникинців. Деникин, котрий ніс украінському населенню вічне рабство з царем на чолі та з ярмом на шиі, був також вигнаний за межі Украіни украінськими повстанцями. Коли майже вся Украіна була звільнена від деникинськоі дикоі орди, тоді непрохані гості комуністи знов ще більшою навалою посунули на Украіну, нібито визволяти украінське населення від деникинщини. І от цей останній прихід комуністів ясно показав, і кожному, навіть сліпому, стало видно як вони визволяють Украіну і як вони за неі пеклуються. Комуністи обіцяли мир, а крім фронтовоі війни, утворили ще й горожанську війну.
    Вони роз'єднали на два табори селянство, а також і робітництво. Вони обіцяли привезти на Украіну мануфактуру, гас, сіль, ріжні машини і т.п., але чи бачили хоч московський трьох копійочний лапоть, привезений комуністами. Ні цього ще ви не побачите, щоб вам необхідні речі привозили з московщини. На украінське селянство комуністи накладають велику «развьорстку». Селяне дають: хліб, скот, коні, свині, вівці, кури, гуси, яйця, масло і багато инших продуктів і худоби. І куди це все відправляється і хто його поідає? Ясно, що відправляється все це в москівщину і ідять його комисари, комисарчики, чрезвичайщики та инші дармоіди, котрі робить не хотять та й утворюють для себе «комуну». І селянин, котрий день і ніч працює, аби прохарчити свою сімью, котрий ціле літо гне спину 18 годин в добу, він ніколи не баче ні курятини, ні масла ні яєць. Він, крім хліба без соли, через дорожнечу, утворену комуністами, нічого неможе дістати. Крім цеі «развьорстки», комуністи вивозять з Украіни що попало, де які не були склепи, всі відправлені в московщину. Туди вивозять вугілля, залізо, сіль, плуги, молотілки й инші господарські машини, корови й коні і навіть майно, награбоване у скринях наших жінок, і все це в москівщині роздається комисарчикам та доброволцям червоноармійцям. Вивозять також медікаменти, і наші хорі залишаються без всякоі лікарськоі допомоги. За місць цього всього москалі на Украіну присилають цілі потяги голодних агітаторів, цілі потяги комуністичноі літератури, цілі міліони мішочників та спекулянтів і безліч «карательних отрядів» для заспокоєння селянства.
    По комуністичному виходить, що правда може бути лише тоді, коли украінці своім трудом будуть харчувати всіх московських, жидівських, латишських та китайських дармоідів.
    Комуністи мобілізують наших людей і відправляють іх без зброі аж до Сібіру, і наші мобілізовані примушені кинути свій рідний край в великій небезпеці і іхати захищати Сібір для комуністів.
    Багато наших мобілізованих побачили і зрозуміли, для чого іх мобілізували і за який комуністичний рай іх посилають битися, поприходили до дому. Перша мобілізація на Украіні комуністів провалилася. Вони мають надію об'явити другу мобілізацію. Але можна зпевненістью наперед сказати, що на другу селяне зовсім не підуть.
    От же селяне! Ви бачили і пережили на своій шкурі багато непроханих гостей-чужинців: і гетьманців, і німців, і деникінців і комуністів. Всі вони лише багато обіцяли і нічого не дали. Нарешті прийшов час, коли кожен украінець повинен зрозуміти, що ніхто нізвідки і нічого йому не принесе, а коли прийде, то й останнє забере, Украінський селяни і робітник зможе лише тоі спокійно працювати і споживати все те що він придбав, коли на Украіні буде нечужа, А СВОЯ АРМІЯ і коли Украіна буде САМОСТІЙНОЮ РЕСПУБЛІКОЮ.
    Селяне! Ваше щастя, ваша доля в ваших руках. Пора проснутись! Бо далі буде пізно, проспите все! Зараз по всій Украіні вибухли повстання проти комуністів; разом з тим загорілось огнище в Холодному Яру. Тут зібрались вірні сини Украіни — гайдамаки, котрі зійшлись задля чесного виконання заповіту великого пророка нашого Т. Шевченка. Отже, хто почуває себе громадянином землі української, той повинен без всяких вагань вступити в наші ряди нечекаючи, поки його комуністи заберуть проти нас або поки ми будемо мобілізувати. Час дуже серьозний, легковісить не можна.
    Годі бути байдужими до справи. Байдужість і нерішучість нас губить. У чужинців порятунку шукати немає чого, треба кувати свою рідну, міцну як скеля дісціпліновану Украінську армію, то це єдине, що зможе спасти нас від всяких окупантів.
    ВСІ ДО ЗБРОІ!
    ХАЙ ЖИВЕ МОГУТНЯ ПОВСТАНСЬКА АРМІЯ!
    ХАЙ ЖИВЕ УКРАІНСЬКА НАРОДНЯ САМОСТІЙНА РЕСПУБЛІКА!
    
    Вересень 1920 р.
    Украінський Окружний Повстанський Комітет
    м. Чигирин
    
    З фондів Черкаського обласного краєзнавчого музею.
    
   
   
    
     7. «До зброї!». Відозва Окружного повстанського комітету до українців, мобілізованих у Червону армію, із закликом приєднатись до повстанців. Вересень 1920 р
    
    
    Документ № 33
    
    До зброї!
    Московські більшовики-комуністи призвали вас в червону армію нібито на захист революції, на захист прав народних. Але чи в дійсності це так? Ні. Це неправда. Ганебна брехня. Коли ви краще придивитесь до їхньої роботи, то вам ясно стане, що московські комуністи своїми брудними руками заплямували і революцію, і навіть саму ідею соціалізму.
    Які ж ви народні права будете захищати в червоній армії? Хіба ті, що допоможете москалям та жидам грабувати свій рідний край. Палити села, котрі повстають проти московської неволі. Здіймати останню полатану сорочку із своєї убогої, всіма обкраденої матері України. Ні, ви цього не повинні робити, хоч вас на це призвали… Кожен із вас мусить зрозуміти, що комуністи боряться проти самостійної України, проти того, що нам дороге і що нам необхідне в житті. За що український народ в кривавій боротьбі віддав життя багатьох своїх найкращих синів.
    Панове старшини та козаки!
    Невже ж ви не чуєте, невже ж ви не бачите людського плачу? Невже ж ви не знаєте, що Україна знов повстала проти чужинців? Навколо вас вже гуляють повстанці-гайдамаки з свяченими ножами… Вони кличуть вас, поки не пізно, кинути червону армію і негайно вступити в ряди повстанців на боротьбу за кращу долю УКРАЇНСЬКОГО НАРОДУ.
    Той, хто буде і надалі залишатися в червоній армії, буде рахуватися зрадником і буде покараний, як і всі московські комуністи. Ті мобілізовані, котрі кинули армію і повернуться додому, котрі побачили на власні очі, що з себе уявляє червона армія і за який комуністичний рай вони борються, мусять негайно вступити в ряди повстанців і принести належну користь своєму народові. Тих, хто сидить вдома, тримається своєї хати і береже свою шкуру, то той загубить все. Нехай не забуде, що ворог не спить і що, коли ми всі будемо розпорошені, нас легко буде зловити комуністам.
    Будемо всі організовані в бойовий час і тоді ми хутко поженемо ворога аж до Москви.
    ДО ЗБРОЇ!
    ДО БОРОТЬБИ!
    ЗА УКРАЇНСЬКУ НАРОДНЮ САМОСТІЙНУ РЕСПУБЛІКУ!
    ХАЙ ЖИВУТЬ ПОВСТАНЦІ!
    
    Вересня 1920 року
    Ставка: Холодний Яр
    Український окружний повстанський комітет.
    
    ДАПО, ф. Р. 2048, оп. 2, спр. 154, арк. 142.
    Особливості мови документа збережено.
    
   
   
    
     8. Листівка повстанців Холодноярської округи від 15 травня 1921 р
    
    
    Документ № 34
    
    Хто такі повстаньці і завіщо вони борються?
    З того часу, коли появився в природі чоловік, самаж природа створила і закони, по котрим чоловік повинен прожити свое земне житя.
    Всякий чоловік, живучи на землі по закону природи, маэ повне право трудитись на землі, користуватись своім трудом, вільно висказувати своі думки — от-се головні законы за для земного життя чоловіка.
    Трудящі маси спокон віку ведуть боротьбу проти гнобителів і експлоататорів за своі природні права. Трудящі маси боролись з царізмом, гетьманщиною, деникінщиною і зараз борються з червоними радянським комунистичним урядом і на далі будуть боротися з усяким урядом, яким-би він не назвав себе, доки не здобудуть своіх природніх прав.
    Комунисти дивуються, через віщо повстаэ трудовий нарід проти (робітниче-селянськоі влади)? А воно нічого дивного й не маэ: бо трудящим однаково хтоб іх не грабував: чи то царскій жандарм, чи червоний комунар; однаковісінко трудящому болить як його бьють: чи чорною, чи червоною нагайкою; однаковісінько трудящому як і іого хату спалять: чи червоні чи чорні, однаковісінько іі не маэ. Трудящим однаково, чи іх за слово розстрілював царскій жандарм, чи тепер розстрілюэ червоный комунар.
    Трудові маси однаковісінько будуть боротись як проти царского уряду, так і проти радансько-комунистичного, коли він буде так робить як і царскій. Комунисти годують трудящих, провинившіхся проти радянськоі влади, амністіями (помилованіями), а хто повірив і прийшов, тіх порострілювали. Тільки сього не буде, трудящі, котрі боролись за царату за право трудящіх, якби хотіли грабувати і знущатися з людей так як комунисти, то давно-б уже були комисарами без усякоі амністіі.
    Для нас, повстанців, особих амністій не треба; ми вимагаемо від радянськоі влади здійснення тих льозунгів, котрі кинуті були комунистами з початку радянськоі влади: скасування смертноі кари, припенення війни, воля слова та дрюку, вільне користування своім власним трудом. Сі лозунги, сказані самими комунистами, а трудящим масам сього тільки й треба при всякій владі. Ми, повстанці, вимагаэмо від радянськоі влади негайно здійснити проголошені три роки тому назад льозунги; і робітниче селянска влада, як що вона дійсно стоіть на сторожу прав трудящіх, то не повинна боятись тих-же трудящих. Чи з хоть один, чесний трудящий, которий-би став проти здійсненя сих святих льозунгів: від міни смертноі кари, припенення війни, волі слова і дрюку, вільним користуванням власним трудом.
    Ми, повстанці, підняли зброю за здійснення сіх льозунгів, а нас за се називають бандітами; не хай всі трудящі самі скажуть, хто за сі льозунги боровся і бореться. От-же, як що комунисти э дійсно захистники прав трудящих, то не повинні бояться трудящих мас. Щоб уникнути кровопролиття та руіни, негайно провести в житя давно оголошені нами льозунги; а коли ні, то вони э зрадники трудового люду; і пролита кров трудящих, та руіна краю э тільки вина комунистів і всі трудящі повині подняти зброю проти зрадників трудового люду за своі природні права.
    Хто за здійснення сих лозунгів, той за трудовий нарід, хто проти здійснення той э зрадник трудового народу.
    ХАЙ ЖИВЕ ПОВСТАНЧЕСКА АРМІЯ, ЗАХИСНИЦЯ ПРАВ ТРУДЯЩИХСЯ.
    
    ПОВСТАНЦІ ХОЛОДНОЯРСЬКОІ ОКРУГИ
    15 Травня 1921 року
    
    З архіву Романа Коваля.
    Особливості мови документа збережено.
    
   
   
    
     9. Листівка Кременчуцького губернського комітету КП(б)У «Про продовження амнистіі…». Літо 1921 р
    
    
    Документ № 35
    
    Про продовження амнистіі для повстанських загонів Кремінчугщині
    Більше трьох років вже на Украіні тягнеться невпинна жорстока боротьба між пролетаріятом та буржуазією села — куркулями, котрі не визнавали радянськоі влади, не хотіли добром повернуть трудовому народові своє неправдою нажите добро.
    Прикриваючись прапором самостійности, визволення од національного пригноблення, а справді бажаючи задушити пролетарську революцію і «самостійно» без поміхи вижимати соки з незаможнього малоземельного та безземельного селянства, куркулі шляхом цілого моря брехні та наклепів на радянську владу зуміли затемнити революційну свідомість сільських бідаків і повести багатьох з них на боротьбу з радянською владою.
    Куркулі руками Центральноі Ради предали Украіну в руки німецьких імперіялістів; ті самі куркулі при допомозі обманутих селянських бідаків довели Украіну до деникинщини, до панування панування здичавілих од шаленоі ненависти поміщіків та офіцерів.
    Гетьманщина та деникинщина показали трудовому людові Украіни, що єдиною защитницею трудящихся завжди була, є і буде радянська влада.
    І біднота стала одходити од куркулів, організуватись в своі клясові організаціі — комнезаможі.
    Комнезаможі підорвали міць куркулів, ослабли іхню силу. І вже не орди, подібні деникиським, роздирають тіло робітниче селянськоі Украіни, а невеликі куркулівські банди, за котрими йшла лише незначна, найтемніша, найменш свідома частина сількоі бідноти, оплутана хитросплетеною сіткою куркулівськоі брехні.
    
    Кающимся — прощення
    Тоді для радянськоі влади настає час боротися з бандами не тільки силою зброі, але й силою милосердя до заблудших, обманутих. І от весною цього року вища влада Украіни Всеукраінський з'ізд рад робітничих, селянських та червоноармійських депутатів оголосили амністію, прощення, забуття провин тим бандітам, котрі, покаявшись в своіх преступліннях, здадуть зброю, оддадуть себе в руки радянськоі влади і вірною службою ій покажуть щирість свого каяття.
    Тільки чотири місяці минуло з того часу, за цей короткий час добровільно явилися до радянськоі влади і здали зброю більше чотирьох тисяч рядових бандітів та більше 50 отаманів повсталих ватаг. В перших числах цього цього місяця явився і один з найголовніших отаманів повстанських загонів Украіни — Мордалевич, котрий зрозумів обман петлюрівщини, впевнився, що не за трудовий народ боровся він, орудуючи повстанськими загонами, а за товсту кишеню куркулів, за владу генералів, поміщиків та капиталистів.
    Радянська влада простила іх всіх, всім дарувала життя, не наложила ніякоі кари, одпустила іх на волю, сказавши: ідіть і більше не грішіть.
    І богато з прощених, сознаючи своі колишні преступління проти трудового народу Украіни, стали по всій щирості служить робітниче-селянській владі. Словом і зброєю боротись зі злочинцями, розбійницькими бандами, котрі розоряли Украіну.
    Вісті про милосердя радянськоі влади внесли смуту та росклад сред бандітів. Бідняки зрозуміли, що радянська влада хоче не губити, а спасти іх. Зрозуміли і самі стали вбивать або силою приводить до радянськоі влади тих, хто обманув іх і довів до боротьби з своіми братами. Так був убитий петлюровський агент, наймит буржуазіі, головний отаман багатьох бандітських ватаг полковник царськоі служби Терещенко в Холодному Яру.
    Були вбиті або видані радянський владі багато й инших бандітів.
    Бандітам не стало ходу й на селі, ніде ховатися стало, бо незаможні, зрозумівши, за кого борються агенти Петлюри, безпощадно виганяють або винищують іх.
    Це зрозуміла й частина петлюрівців, що втекла з своім отаманом за кордон. Серед них тож почався розклад. Частина іх — украінська інтелігенція — вже гірко кається, що пішли за Петлюрою; вона покинула його, або покинута ним і, живучи за межами радянськоі Украіни, відчуває там велику нужду. Друга частина петлюрівців — поміщики, фабриканти, куркулі, люди багаті, взагалі, люди, котрі свідомо боролись проти радянськоі влади, — зрозуміли, що покладати надіі на обман трудового народу Украіни вже не можна, що біднота Украіни вже ніколи не підтримуватиме іх, — зрозуміли і об'едналися з усією офіцерсько-поміщицькою сволотою, тією, що гуртуеться зараз коло генерала Скоропадського. Бувші вороги — Скоропадський і Петлюра — заключили між собою союз для знищення спільними силами ненависноі ім радянськоі влади.
    Закордонна контр-революція роскололась: одні — багатирі — пішли до багатирів, капиталістів, другі — інтелігенція украінська ще не прийшла, але раніше чи пізніше, а прийде до трудового народу і стане служить йому.
    Засихає закордонне джерело контр-революціі.
    
    Ще не всі блудні сини повернулися
    Але серед бандітів, котрі залишилися на Украіні, з-особиста у нас на Кремінчугщині, а частина покаявшихся, але не встигших або не наважившихся явиться у встановлений V з'іздом строк; де які з них вступили в переговори з органами радянськоі влади на Кремінчугщині про здачу. Ім остогидло бути бандітами, вони хотять жить життямі мирних труженников землі, а не вовчим, бандітським, всіми ненавидимим…
    І радянська влада, бажаючи не губиті покаявшихся, відчинити ім двері до каяття, пішла на зустріч ім: Кремінчуцький Губвиконком послав прохання до Центри Виконкому про продовження строку амнистіи до 1 серпня.
    Це прохання задовольнено Ц. В. К., тому кожний бандіт, котрий явиться до 1-го серпня б. р., здасть зброю, покається і щирість свого каяття докаже вірною службою робітниче-селянській владі, будуть помилуваний нею і одпущені на волю.
    Хай знають про це всі, в чієму серці прокинулось каяття в содіяних преступліннях, хто готовий на ділі показать його, хто не хоче свідомо обороняти інтереси капиталу. Хай ідуть до радянськоі влади всі блудні украінського трудового народу — вона простить іх.
    Але горе тим, хто і після цього останнього строку не покладе зброі, буде творить і далі чорне діло разбишацтва та грабіжництва, діло руйнувания.
    Тим пощади не буде.
    
    Всеукраинское Государственное Издательство. Харьков — Кременчуг, 1921 г. Издание Агитпропа Кременчугского Губкома К. П. (Б.) У.
    Р. В. Ц.
    1-а Совтип. № 3372–7500.
    
    З фондів Кам'янського історичного музею
    Особливості мови документа збережено.
    Публікація Юрія Ляшка і Олесі Коваль
    
   
   
    
     10. Протокол № 34 засідання президії Черкаської повітової наради від 2 вересня 1921 року
    
    
    Документ № 36
    Протокол № 34 Заседания Президиума Уездсовещания, состоявшегося 2 сентября 1921 г.
    
    ПРИСУТСТВОВАЛИ:
    Презуездвоенсовещания т. Шацилло, Предучека т. Бергавинов, Начуездучастка Комбриг 74 т. Скворцов, Военкомбриг 74 т. Файнберг, Пред. выездсессии Ревтриба т. Порубаев, Зам. Предсессии Ревтриба т. Стрибицев, представитель Упаркома т. Валяйко, Военком 220 полка т. Куравский, при секретаре Белоножко.
    СЛУШАЛИ:
    Доклад Зам. Предсессии РВТ т. Стрибецова о безчинствах, творимых отрядом УЧК на уезде, которые выражались в следующем: в селе Высшие Верещаки на кожевном кустарном производстве забраны таковым крестьянские кожи, причем делая обыск на таковом, рабочих запирали в конуру, дабы таковые не наблюдали за обыском. При обыске кожи разбрасывались по кустам для того, чтобы не заносить в акт таковых. Забирая две кожи мастера, грозили ему арестом, если он будет настаивать на занесение в акт таковых. Кроме этого, в селе Высшие Верещаки было сделано целый ряд обысков отрядом УЧК, при которых актов совершенно не составлялось, а если некоторые и были, то без подписей представителей.
    В селе Цветна Особо уполномоченным УЧК тов. Березняком отбирались лошади у крестьян, указывая на то, что они не имеют учетных карточек. Отобрали таким образом десять лошадей — по предложению Военкома 220-го полка две были возвращены, остальные восемь взяты, причем лошади взяты у самых бедных крестьян. Отбирая лошадь у десятихатника, т. Березняков нанес таковому удар — следы которого я, докладчик, лично видел. У бедной крестьянки взята последняя свитка отрядом УЧК и у сиротки, 15 летней девушки, забрали все вещи без всякого основания и протокола.
    Такие действия отряд УЧК проявил (и) в с. Яниче, даже больше усугубленные: девочку и крестьянина при обыске медикаментов изсекли до полусмерти — забрали в таковых всю одежду.
    Содоклад Военкома 220 полка тов. Куравского, который подтверждает факты, указанные докладчиком, указал: 22 числа Августа месяца прибыл в Высшие Верещаки отряд УЧК ночью, не поставив в известность Начальника Гарнизона. По просьбе Комотряда в распоряжение такового было выделено 50 красноармейцев для операции с целью поимки бандитов, которая оказалась фиктивной. Тов. Куравский указывает на сплошной грабеж крестьян отрядом УЧК, подчеркивая, что Продналоговая кампания, благодаря всему этому, свелась к нулю и крестьяне после прихода этого отряда стояли накануне массового возмутительного возстания.
    Содокладчик тов. Куравский еще указал, (что) будучи в городе Чигирине, Уполномоченный УЧК тов. Березняков доставил в Чигиринское Райполитбюро целый обоз забранного у крестьян имущества; (потом) отряд переехал в село Любомирку (и) об'явил крестьянам приходить за лошадьми. Когда таковые приходили получать забранных лошадей, отряд, не допустив их домой, догнали и забирали лошадей, избивая крестьян.
    После перечисленных фактов безобразий, творимых отрядом УЧК, тов. Куравский заявил, что ни одного факта безобразий, творимых красноармейцами 220 полка, не наблюдалось, творились иногда милицией, выезжавшей в экспедицию под именем красноармейцев 220 полка.
    Тов. Файнберг, Военкомбриг 74, указывал на безчинства, творимые милицией, которые выражались в отобрании лошадей у гр. с. Яныча и имущества. Предсовещания тов. Шацилло доложил, что на предыдущих заседаниях Военсовещаний заявлений о безчинствах отряда не поступало, а потому меры по искоренению таковых не принимались.
    Тов. Бергавинов заявил, что отряд будет в срочном порядке отозван, лошади возвращены крестьянам и виновные будут преданы суду, т. Бергавинов настаивает на выделение комиссии в составе Пред. учека, представителя Упаркома и представителя для выяснения виновных.
    Предложение Нач. Уездучастка т. Скворцова сводится к тому, чтобы отряд не вызывать, выехать на место сессии РВТ, разследовав на месте, там же произвести виновным суд.
    Тов. Бергавинов заявил: отряда в Любомирке оставлять не буду, так как отряд подчинен непосредственно Кремгубчека и без ведома таковой вопроса решать не буду. Представителя в комиссии посылать не стану.
    После некоторых прений ПОСТАНОВИЛИ:
    1. Предложить Предуездчека в двухчасовой срок после получения выписки из настоящего протокола отдать распоряжение экспедиционному отряду УЧК остановиться в Любомирке.
    2. По маршруту, который совершил отряд, выслать комиссию из представителей следователя РВТ, Учека и Упаркома, разследовать на месте и после окончания следствия выездной сессии РВТ произвести гласный суд на месте.
    Указанной комиссии, кроме функции следственного характера, поручить проведение агитработы по возстановлению престижа Власти, подорванного действиями отряда. О настоящем поставить в известность Упарком.
    
    Подлинный за надлежащими подписями:
    С подлинным верно:
    Секретарь: (підписи)
    
    ДАЧО, ф. р-3235, оп. 1, спр. 6, арк. 7.
    Особливості мови документа збережено.
    
   
   
    
     11. Протокол № 36 засідання президії Черкаської повітової наради від 8 вересня 1921 року
    
    
    Документ № 37
    Протокол № 36 Заседания Президиума Уездсовещания, состоявшегося 8 сентября 1921 г.
    
    ПРИСУТСТВОВАЛИ:
    Предуревкома А. Лямин, секретарь Упаркома Блеер,
    Комбриг 74 Скворцов, Предучека Бергавинов, Военкомбриг Файнберг.
    Председатель: А. Лямин. Секретарь Б. Каплан.
    
    Повестка дня:
    1. Доклад о результатах переговоров с Повстанкомом.
    2. О Златопольской самоохороне.
    
    СЛУШАЛИ:
    Доклад о результатах переговоров с Окружным Повстанкомом. (т. Блеер).
    Окружной Повстанком выдвинул 11 пунктов:
    I. Полная амнистия всех Повстанцев и партизан без всяких ограничений.
    II. Все оружие должно быть сдано Соввласти (по этому пункту окончательного согласия бандиты не дали).
    III. Медицинская помощь всем раненным и больным партизанам.
    IV. Свободное жительство амнистированных на территории У.С.С.Р.
    V. 2-х месячный отдых амнистированным от принудительных работ.
    VI. Лица, подлежащие отбыванию воинских повинностей, по истечению отпуска должны перейти в распоряжение Уездвоенкомов.
    VII. Не требовать от амнистированных агитации между гражданами У.С.С.Р. больше, чем они будут делать по собственному желанию.
    VIII. На время отдыха нуждающихся амнистированных удовлетворить строительным материалом; посевным и др.
    ІХ. Во время отдыха не вызывать принудительно ни на какие съезды, Совещания и объяснения с представителями Власти.
    Х. Помощь лесным материалом населению, пострадавшему от военных действий между партиз. отрядом и кр. армией.
    ХІ. Факт амнистии должен быть совершен в м. Каменка.
    
    ПОСТАНОВИЛИ:
    1. Независимо от рода (очевидно, исхода. — Ред.) переговоров Военному Совету приготовиться к 9 числу к ликвидации банд.
    2. О Златопольской самоохороне информации (т. Лямин).
    В последнее время целый ряд фактов, подрывающих авторитет Соввласти, а особенно нелегальное получение 200 винтовок, пулемета и 800 патрон, сокрытие таковых, не отмечая в строевых Записках, ускоряет необходимость разоружения отряда.
    
    ПОСТАНОВИЛИ:
    Отряд немедленно разоружить, вооружив кр-ев Продбата в м. Златополе. Остальное вооружение направить в распоряжение Увоенсовещания. Комитет отряда и Начальника, произведших нелегальное получение и сокрытие оружия, арестовать и препроводить Уездсовещанию. Указать Центру, что вся Уездная власть и районная власть требует уничтожения отряда.
    
    Подлинный за надлежащими подписями:
    С подлинным верно:
    Секретарь: (підписи)
    
    ДАЧО, ф. р-3235, оп. 1, спр. 6, арк. 10.
    Особливості мови документа збережено.
    
   
   
    
     12. Протокол № 21 Надзвичайної сесії Київського губернського революційного трибуналу у справі холодноярських отаманів від 2 лютого 1923 року
    
    
    Документ № 38
    Протокол № 21 Чрезвычайной сессии Киевского губернского Революционного Трибунала
    
    Февраля 2 дня 1923 года Чрезвычайной сессии Киевского губернского Революционного Трибунала в закрытом заведении в составе председателя тов. Иванова, членов т.т. Михеенко и Горожанина, при секретаре гр. гр. Фриновском слушал дело по обвинению гр. гр. Завгороднего Илариона Захаровича, 25-ти лет, Гупало Деониса Мойсеевича, 25-ти лет, Зализняк-Голик Мефодия Фокича, 26-ти лет, Компаниец Тимофея Архиповича, 25-ти лет, Ткаченко Василия Федоровича, 23-х лет, Добровольского Алексея Трофимовича, 25-ти лет, Здобудь-Воля
    Константина Яковлевича, 47-ти лет, Ляшенко Ивана Яковлевича, 30 лет, Дроботковского Юрия Владимировича, 26-ти лет, Яковенко Григория Федоровича, 30-ти лет и Мушкет Леонида Павловича, 28-и лет в бандитизме и вооруженном восстании против Сов. власти.
    2-го февраля в 17 час. начинается заседание Чрезвычайной сессии. Председательствующим оглашён обвинительный акт, секретарём были даны справки о вручении всем обвиняемым обвинительного акта своевременно. Трибунал ознакомился со следственным материалом и вещественными доказательствами по делу.
    Передопрошенный обв. Завгородний Иларион показал: обвинение предъявлено. Виновным себя признаёт, в старой армии имел чин прапорщика, в банде с 1919 года, вначале в банде Дорошенка, потом в банде Грызло, потом в отряде Кваши взводным командиром. Собственную банду организовал в 1921 году в количестве 175 человек кавалерии, 13 пулеметов и 50 человек пехоты, имел связь с закордоном через Бондарука. Находился в подчинении Орла-Нестеренка, в 1922 году имел свою банду и исполнял приказания Орла-Нестеренка, имел связь с Нагирным, Чёрным Вороном и Хмарой. Революция застала в Москве, (где) лежал в лазарете.
    Передопрошенный обв. Зализняк-Голик Мефодий Фокич показывает: обвинение предъявлено, виновным себя признаёт. Бывший хорунжий петлюровской армии. Был арестован весь отряд и Зализняку удаётся бежать. На вопрос председательствующего: сколько было бандой убито человек, подсудимый отвечает — не могу сказать.
    Передопрошенный Гупало Деонис Моисеевич, 25-ти лет, показывает: в старой армии был рядовым, при свержении гетьмана вступил добровольцем в петлюровскую армию. Во время Знаменского восстания в 1920 году вступил в отряд Хмары. Сначала был рядовым, а потом взводным. С красными частями столкновения имели раз сто. Цель втупления в отряд — политическая, за национальные права, за УНР. Арестован с оружием в руках.
    Передопрошенный Компаниец Тимофей Архипович, 25-ти лет, малограмотный, в старой армии был ферверкером, был вооружен карабином, двумя револьверами, бомбой и шашкой.
    
    Передопрошенный Добровольский Алексей Трофимович, 23-х лет, виновным себя признаёт, арестован с оружием в руках, находился в банде Зализняка и принимал активное участие во всех налётах и боях этой банды.
    Передопрошенный Здобудь-Воля Константин Яковлевич, 47-и лет, виновным себя не признаёт. Между прочим показывает, что имел связь с атаманом банды Ивановым и давал согласие содействовать таковому, а также знал бандита Черненка, коменданта банды Иванова. Во время показаний и ответов Здобудь-Воля путается. После поражений банды Иванова подсудимый связывается с Чёрным Вороном и вступает в его банду и совместно с ней ведёт подготовку налётов на красные части.
    Передопрошенный Яковенко Григорий Федорович показывает: в старой армии служил в чине штабс-капитана. При Петлюре был особоуполномоченным военного министерства. Совместно с другими петлюровцами организует повстанчекую группу, тесно связанную с Екатеринославским повстанкомом, Холодным Яром и закордоном. Виновным себя признаёт.
    Передопрошенный Мушкет Леонид Павлович, 28-и лет, виновным себя признаёт. На предложение Здобудь-Воли принять участие в повстанческой работе даёт своё согласие.
    Передопрошенный Дробатовский Юрий Владимирович, 26-ти лет, виновным себя признаёт. С момента зарождения украинской контр-революции подсудимый сразу вступает в её ряды и долгое время работает в петлюровских органах и армии, принимая активное участие в боях с советскими войсками. Вместе с армией УНР подсудимый отступает за кордон и вновь появляется на Украине во время наступления петлюровско-польских войск на Сов. Россию. По окончании этой войны подсудимый, не успев бежать, переходит в подполье и с этого момента, кочуя по Украине, связывается то с уголовными, то с политическими бандитами, совместно с которыми совершает вооруженные грабежи и налёты.
    Передопрошенный Ляшенко Иван Яковлевич, 30-ти лет, в предъявленном обвинении виновным себя признаёт в недоносительстве сов. власти о врагах и вредного элемента. Имел связь с атаманами Лютым, Гонтой, Черненко и другими через знакомого петлюровского подпольника Ильченко, а также имел связь с петлюровским подпольником Здобудь-Волей.
    Передопрошенный Ткаченко Василий Федорович, 23-и лет, виновным себя признаёт. В 1921 г. вступает добровольно в Красную Армию, впоследствии уходит и вливается в банду атамана Нестеренко-Орла и до момента разгрома этой банды принимает участие во всех бандитских налётах, грабежах и убийствах, совершавшихся этой бандой. В начале 1922 года вливается в банду Завгороднего, являясь активным участником всей разбойничьей бандитской работы атамана Завгороднего.
    Все подсудимые давали разъяснения трибуналу по интересующим его обстоятельствам дела, подтвердив в общем прежние показания, данные ими на предварительном следствии. Секретарём были даны справки по ряду вопросов. Председательствующий объявил судебное следствие по делу законченным, после чего трибунал 2-го февраля в 23? часа удалился на совещание. «_» — 23 г. в «_» часов был оглашен председательствующим приговор и разъяснен срок и порядок обжалования.
    
    ПРЕДСЕДАТЕЛЬ ИВАНОВ
    СЕКРЕТАРЬ ФРИНОВСКИЙ
    
    ПОСТАНОВИЛИ
    Обвинительное заключение Следователя тов. Курского в отношении всех обвиняемых — у т в е р д и т ь. Дело назначить к слушанию на 2-е февраля, свидетелей по настоящему делу не вызывать в силу мотивированного постановления распорядительного совещания по настоящему делу от 31 января сего года — настоящее дело слушать при закрытых дверях и в отстутствии сторон, допустив в зал суда лиц, кои пользуются персональным доверием суда.
    ПРЕДСЕДАТЕЛЬ — ИВАНОВ,
    ЧЛЕНЫ — МИХЕЕНКО, ГОРОЖАНИН,
    ГУБ. ПРОКУРОР — МИХАЙЛИК,
    СЕКРЕТАРЬ — ФРИНОВСКИЙ.
    
    ДА СБУ, арх. 1136, сл. спр. 446/7971, т. 4, арк. 300.
    
    
   
   
    
     Роман Коваль
     Коментар до Списків членів дружин Українського вільного козацтва окремих волостей та сіл Черкаського повіту за 1917 рік
    
    
    Ми опублікували списки вільних козаків з двох містечок (Білозір'я і Жаботин) та 25 сіл Черкаського повіту Київської губернії. Всього ж (станом на 1900 рік) у Черкаському повіті було 11 містечок, 69 сіл, 29 «деревень», 10 хуторів, 1 поселення («посьолок»), 3 слободи, 7 серн, 4 економії і 4 лісництва, разом 143 населені пункти («Список населенных мест Киевской губернии. Киевская губернская статистическая комиссия. — Киев, 1900).
    Тож ця публікація не відображає всього складу Вільного козацтва Черкаського повіту — списки козаків інших населених пунктів або пропали, або далі покриваються пилом у фондах архівів. Про те, що вони були, свідчить зокрема запис у списку вільних козаків с. Хлистунівка, що список цей додатковий. Отже, був і основний. Але де він?
    Усього ми опублікували 1539 прізвищ вільних козаків. На жаль, жоден волосний писар не потурбувався зазначити дат їхнього народження, у кращому разі у списках вказано вік (у 14 населених пунктах). Це й допомогло зрозуміти, що у вільні козаки йшли і юні, і літні люди.
    Найстаршим вільним козаком Черкащини виявився Терешко Мусійович Мигирин (68 р.), записаний до вільного козацтва сіл Диринківця і Ольховчика. Розміняв сьомий десяток і Петро Іванович Огоренко (60 р.) з с. Ковалиха. Не набагато молодшими від нього виявилися Федір Іванович Яковець (58 р.) із селища Кумейки Шелепухинської волості та Семен Петрович Коробай (58 р.) із с. Малі Бурти.
    Серед тих, хто вже перейшов полудень віку, в козаки подалися:
    з Кумейок — Кость Васильович Прокопенко (52 р.), Олександр Дмитрович Прокопенко (55 р.), Степан Павлович Білик (53 р.), Кузьма Титович Кожушко (52 р.);
    з с. Василиця — Степан Грицькович Кучирський (55 р.), Євген Васильович Патлань (50 р.);
    з с. Малі Бурти — Кузьма Улянович Круподеря (50 р.), Василь Іванович Сарапин (52 р.), Петро Іванович Сарапин (50 р.), Гнат Трохимович Ситник (52 р.);
    з Михайлівського куреня Шелепухинської волості — Семен Степанович Тертиця і Ладимир Ничипорович Бублій (54 р.), записаний до Вільного козацтва сіл Диринківця та Ольховчика;
    з с. Ковалиха — Йосип Тимофійович Кохась (52 р.), отаман Феоктист Демидович Білан (52 р.) та Іван Юхимович Коломієць (50 р.);
    козаки Флярківської сотні Жаботинської волості Сильвестр Григорович Пічкур (55 р.), Іван Демидович Литвин (50 р.), Дмитро Іванович Тинда (50 р.), Дмитро Якович Цегельник (50 р.), Кость Охрімович Плужник (50 р.), Антон Петрович Чередник (52 р.), Ілля Степанович Дяченко (55 р.).
    А наймолодшими вільними козаками Черкаського повіту стали шістнадцятилітні хлопці, зокрема в Кумейках Шелепухинської волості — Данило Іванович Чорний, Марко Феодосійович Яковець, Захар Микитович Нездолій, Лука Кузьмич Миколенко, Василь Кузьмич Прокопенко, Іван Юрійович Білик, Семен Опанасович Прокопенко. У с. Василиці їхніми однодумцями були однолітки Павло Лаврінович Чемерис, Михайло Якимович Олішевський, Олексій Євгенович Патлань, Данило Семенович Кулішевський, Павло Федорович Чемерис, Гаврило Васильович Набачній, Панас Климович (?) Остапенко, Семен Якович Чемерис, Андрій Трохимович Сидоренко, Зиновій Онисьович Чемерис, Іван Іванович Ольшевський, Олександр Федорович Судуєнко, Петро Васильович Яценко, Гаврило Іванович Чемерис, Гаврило Семенович Яценко. 
    В Орловці до Вільного козацтва записалися шістнадцятилітні Олександр Коваль і Прохор Юхимович Лисенко, в Петропавлівці — Іван Герасимович Царенко. Виповнилося шістнадцять і вільним козакам Кузьмі Михайловичу Хамазі з Хлистунівки та Іванові Григоровичу Тищенку з Білозір'я.
    У козаки подалися і шістнадцятилітні з населеного пункту без зазначення назви: Прокіп Юхимович (?) Білик, Кузьма (?) Митрофанович Кріт, Іван Юхимович Білик, Олександр Ав. Максименко, Лука Мусійович Нездолій, Омелян Семенович Голованенко, Ісай Оврамович Фредамич (?), Макар Климович Прокопенко.
    Тільки-но досягли 16 років козаки Михайлівського куреня Шелепухинської волості, а саме: Костянтин Матвійович Бондарець, Василь Михайлович Тертиця, Овсій Созонович Бондарець, Євтихій Семенович Тертиця.
    Багато молоді, зокрема шістнадцятилітньої, було серед козаків с. Ковалихи. Ось ці юнаки-романтики: Василь Антонович Глущенко, Олександр Осипович Кохась, Володимир Іванович Коломієць, Григорій Трохимович Бондаренко, Григорій Каленикович Огоренко, Кирило Демидович Кравченко, Олексій Микитович Гірник, Андрій Якович Танцюра, Яків Якович Білан, Іван Олександрович Білан, Роман Петрович Глущенко, Андрій Пилипович Рибалка, Никифор Юхимович Рибалка, Михайло Гервасійович Фоменко, Яків Силович Великий, Василь Зиновійович Баран, Олексій Прохорович Бондаренко.
    Фактично парубоцькою стала сотня с. Тернівка Ташлицької волості. Шістнадцятилітніми тут були: Дементій Лук'янович Слободяник, Степан Соляренко, Улян Григорович Зосич, Федір Степанович Ободовський, Іван Гордійович Мельниченко, Антон Юхимович Слободяник, Авакум Петрович Гречкосій, Онисим Улянович Мельниченко, Прокіп Феофанович Шпильовий, Антон Петрович Ободовський, Кирило Євдокимович Парахін. Було багато й сімнадцятилітніх — двадцять два хлопці. А в сотні значилося 43 чоловіки. От і порахуйте процент молоді.
    Досягнули 16 років вільні козаки сіл Диринківця і Ольховчика Іван Іванович Соловей, Степан Олексійович Данько, Грицько Гнатович Філоненко, Степан Мусійович Мірошник. 17 років мали 12 козаків, а 18 — семеро. Всього ж у списку — 31 особа. Так що молодь і тут складала абсолютну більшість.
    А у Шелепухах з одинадцяти вільних козаків найстаршим виявився двадцятилітній. У графі «вік» 16 років написано навпроти прізвищ Варфоломія Федоровича Трояна і Тимофія Сергійовича Білика. Семеро досягли 17 років.
    1900 року народилися вільні козаки с. Михайлівка Лаврін Матвійович Сирій, Арсен Микитович Ємченко, Михайло Леонтійович Плужник.
    Напевно, були серед козаків Черкаського повіту й інші шістнадцяти- і сімнадцятилітні, адже було вказано вік не кожного козака. Хтось, мабуть, і приписав собі рік-два, щоб потрапити до козацького гурту…
    Оці 76 шістнадцятилітніх козаків спростовують тезу, що до Вільного козацтва брали тільки повнолітніх. Багатьох приймали у вільні козаки всупереч цій нормі статуту. Хочеш захищати село і Батьківщину — ставай до гурту.
    Напевно, були й інші мотиви вступу до Вільного козацтва, наприклад бажання отримати право легально носити зброю або отримати її у держави…
    Серед козаків були грамотні й неграмотні, кінні й піші (у с. М. Бурти В'язовської волості майже всі були кінні — 25 осіб, лише троє не мали коней).
    Хоч у статуті зазначалося, що «караних судом за карні вчинки» до Вільного козацтва не приймають, лише в одному випадку (у списку с. Малі Бурти) вказувалося, що козаки з цього села «непідсудні», тобто несудимі. Відтак можна передбачити, що й цю сувору норму статуту можна було обійти.
    З'ясувалися й деякі імена сільських отаманів Вільного козацтва. Так, отаманом Матусівської сотні Вільного козацтва був Зиновій Олексійович Курінний, Балаклійської сотні — Корній Логвинович Шатайло (45 р.), Василицької сотні (Дахнівської волості) — Огій Михайлович Шендрик (36 р.).
    Сотником у Кумейках став Микола Якимович Білик (39 р.), його помічником (осавулом) — Степан Іванович Гребенник (52 р.).
    У Малій Смілянці отаманував Тихін Андрійович Котиренко (?), а у Гречківці — сотенний Фадей Ісайович Пономаренко (чотовими тут призначено Степана Івановича Левенця, Тодося Леонтійовича Хильченка та Івана Кириловича Парамея).
    Курінним Михайлівського куреня Шелепухинської волості 4 жовтня 1917 року обрали Никона Никифоровича Ткача (37 р.), заступником — Йосипа Євтимовича Ткача (23 р.), писарем — Хому Трохимовича Терещенка, а скарбником — Юду Івановича Тертицю.
    Отаманом Вільної козачої дружини с. Ковалихи став Феоктист Демидович Білан (52 р.), а сотником Тернівської сотні Ташлицької волості — Полікарп Андрійович Тараненко (44 р.).
    Флярківську сотню Жаботинської волості очолював Яків Григорович Цукалов (35 р.), півсотенним був Іван Іванович Марченко (46 р.), а ватажками (десяцькими) — Григорій Іванович Ситник (37 р.), Пантелеймон Миронович Крамар (38 р., Ілля Якович Лопатенко (25 р.), Юхим Тимофійович Коляса (47 р.), Корній Павлович Шевченко (48 р.), Олексій Опанасович Калюжний (23 р.), Гордій Якович Штрик (35 р.) і Влас Михайлович Кикоть (30 р.).
    На жаль, тільки деінде у списках вказувалася професія козаків. Звісно, переважали хлібороби, хоча траплялися і шевці, кравці та робітники.
    Під час роботи великою проблемою стали спотворені на московський «казьонний» лад імена і прізвища, наприклад «Аггей Єфремов» (Огій Охрімович), «Самоіл Єфремов» (Самійло Юхимович), «Афанасій Єремеєв» (Панас Яремович), «Филипп Савін» (Пилип Савович) і т. д. Спотворювалися й прізвища: Кочегура, Задоєний, Николенко, Ціома, Тертица, Тиртиця, Кривошея, Поддубний, Богач, Бєлік…
    Окремо звертаю увагу на рідкісні тепер прізвища вільних козаків Черкащини: Рябокобила, Гнилобок, Цьома, Смовж, Кропива, Халаман, Чорнобривець, Нещадим, Каландирець, Синиця, Теребенька, Дирда, Патлань, Хамаза, Чмих, Куцокінь, Нянька, Кріт, Щічка, Доброштан, Гречкосій, Шмагайло, Плодистий, Тинда, Гайдабура, Голопуп.
    Відзначив для себе, що імена українців початку ХХ століття та їхніх батьків суттєво відрізняються від імен наших сучасників. Тоді нерідко траплялися імена, яких зараз не знайти — Євтихій, Мефодій, Сава, Терентій, Лук'ян, Тодось, Макар, Лазар, Юхим, Пантелій, Йов, Дем'ян, Гордій, Леонтій, Прохор, Никифор (Ничипір), Ярема, Микита, Ятрен, Єрмолай, Каленик, Тихін, Нифонт, Купріян, Гервасій, Філон, Полікарп, Евхвимій, Артемон. Можна сказати, що українці радикально змінили свої імена. Тепер переважають зовсім інші…
    
    Національний склад козацтва, звісно, був український, хоча траплялися серед козаків (як і колись на Січі) і євреї. Очевидно, такими були козаки Ісай Аврумович Фредамич (?), Арон Ауаідович (?) Добронський, Оврам Авакумович Гузьман.
    Для мене цікаво, що серед вільних козаків були й Ковалі. Ось вони: Олександр Коваль з Орловця, Денис Григорович Коваль з Малої Смілянки; Федір Миколайович Коваль з Василиці Дахнівської волості; Василь Карпович Коваль з Балаклії Смілянської волості. А в Буді Орловецької волості козакували четверо Ковалів: Дмитро Пилипович Коваль, Ларіон Сидорович Коваль, Іван Йосипович Коваль, Прокіп Юхимович Коваль. Отже, серед вільних козаків Черкащини було щонайменше восьмеро Ковалів…
    Долю козаків передбачити неважко: більшість з них боролися і загинули у лавах Вільного козацтва, Армії УНР та повстанських загонів. Дехто емігрував, чимало загинуло від Голодомору, а інших знищила репресивна російська система в тюрмах і таборах.
    Скупі примітки Юрія Ляшка на декількох вільних козаків показують, що чекісти Черкащини мали добру пам'ять — у 1920 — 1930-х роках вони репресували багатьох учасників Визвольної боротьби. Зокрема, вільних козаків Михайлівського куреня Арсена Микитовича Ємченка (1900 р. н.) і Михайла Леонтійовича Плужника (1900 р. н.) розстріляно 1937 року, михайлівського козака Лавріна Матвійовича Сирія (1900 р. н.) така ж доля спіткала 1938 року. Їхнього товариша з Михайлівського куреня Прокопа Артемовича Півторака (1899 р. н.) арештовано органами НКВД 1937 року. Вільного козака Федота Терентійовича Могилея з Жаботина (1900 р. н.) розстріляно 23 квітня 1938 року, а вільного козака Флярківської сотні Жаботинської волості Семена Гавриловича Юрченка (1888 р. н.) вислано на поселення у Джамбульську область. Козака із Завадівки Івана Андрійовича Бердника (1878 р. н.) засуджено до 8 років таборів…
    Масові репресії 1920 — 1930-х років на Черкащині та загалом в Україні свідчать — для когось опосередковано, а для мене прямо — про масовість українського руху проти російських поневолювачів.
    
    Роман КОВАЛЬ
    
   
  
  
   
    Про автора
   
   
   Роман Коваль народився 10 квітня 1959 р. в м. Горлівка Донецької області в родині вчителів — Надії Василівни Курило та Миколи Федотовича Коваля. Українець. Освіта вища медична (Київський медичний інститут, лікувальний факультет, 1982 р.). Працював лікарем-інтерном 7-ї клінічної лікарні м. Києва, терапевтом 10-ї клінічної лікарні міста Києва, терапевтом, старший терапевтом та завідуючим поліклінічним відділенням 7-ї (4-ї) клінічної лікарні м. Києва.
   Від 1989 р. — член Української гельсінської спілки, редактор газети «Прапор антикомунізму», член редколегії газети «Вільне слово», у 1990 р. — редактор газети «Визволення», в 1991–1993 рр. редактор газети «Нескорена нація», від грудня 1993 р. — редактор газети «Незборима нація».
   У 1990–1991 рр. — член проводу Української республіканської партії (секретар із питань ідеології). Від грудня 1992 р. — заступник голови Всеукраїнського політичного об'єднання «Державна самостійність України», а з 1993 р. — незмінний голова об'єднання. Член Національної спілки журналістів України з 1995 р. Президент Історичного клубу «Холодний Яр» (від січня 1997 р.). З 1998 р. — член Національної спілки письменників України.
   Автор книг: «Гасла і дійсність» (1990), «Чи можливе українсько-російське замирення?» (1991), «З ким і проти кого» (1993), «Про ворогів, союзників і попутників» (1993), «Підстави націократії» (1994), «Філософія українства» (1995), «Отамани Гайдамацького краю. 33 біографії» (1998), «Отаман святих і страшних» (2000), «Повернення отаманів Гайдамацького краю» (2001), «Трагедія отамана Волинця» (2002, у співавторстві з Костянтином Завальнюком), «Ренесанс напередодні трагедії» (2003), «Нариси з історії Кубані» (2004), «І нарекли його отаманом Орлом» (2005), «Багряні жнива Української революції» (2005 і 2006), «За волю і честь» (2005).
   Упорядник, редактор та автор передмов (післямов) книг: «Невольницькі плачі» Зеновія Красівського, «Українські герої» Анатолія Бедрія, «Героїзм і трагедія Холодного Яру», «Кость Блакитний, отаман Степової дивізії», «Записки повстанця» Марка Шляхового, «Медвин в огні історії», «Українська афористика», «Рейд у вічність», «Самостійна Україна» Миколи Міхновського, «Над блакитним Чорним морем» Леоніда Полтави, а також «Кубанська Україна», «Моя боротьба (спогади) та «Кобзарі в моєму житті» Рената Польового; «Душею з вами» Лідії Чучупаки, «Жага і терпіння. Зеновій Красівський у долі українського народу» (спільно з Віктором Рогом), «Холодний Яр» Юрія Горліса-Горського (2006).
   Автор понад 900 статей у газетах, журналах, альманахах, історичних календарях, енциклопедіях України та української діаспори. Автор циклу радіопередач «Отамани Гайдамацького краю» (2000–2001). Автор сценарію документального фільму «Незгасимий огонь Холодного Яру». Автор циклів радіопередач «Кубанська Україна» (2002–2004), «Історія, яка не завершується» (2004–2005), «За Україну, за її волю» (2005).
   Має сина Євгена (28.1.1981 р. н.) та дочку Олесю (10.7.1986 р. н.).
   
  
 
 
 
