Мозок дракона
Лозовий Варел



	Відчуваю, кінець мій вже близько. І тому мені невтримно кортить встигнути оповісти цю історію, свідком і безпосереднім  вершителем якої, волею Безсмертних, мені судилося стати. Від самого зародку і до фатального її завершення на станції Мавей. Історію красуні Ян, найкоханішої наложниці нашого найсвітлішого володаря, імператора Сюаньцзуна*!
	А почалось усе того самого дня, коли Його величність зволив удостоїти своїми відвідинами палац Теплих Джерел -  славетний Хуацін. Трапилось це на десятому місяці двадцять восьмого року ери під девізом \"Кайюань\"*.
	Стояла нестерпна спека. Розімлілий государ мирно куняв, відкинувшись  немолодим уже тілом на подушки відкритого паланкіна, встановленого обіч  купальні. 
	Їі прозору до дна гладінь, розчахаючи бутони, закручуючи об воду тендітні пелюстки, щедро вмережували багряні орхідеї. Подмух від опахал легесенько ворушив в розкішній імператоській бороді, ніби вподобавши на забавки, сивіюче від скроні пасемце.
	Полуденіло. Геть зморений задухою, ледь живіючий оркестр  майже нечутно натринькував \"Плинуть ліловії хмари\". 
	На східцях до води тривала звичайна метушня. Там юрмились красуні з палацових гінекеїв, подеколи здіймаючи у хмарах бризок несамовитий, розриваючий вуха вереск. 
	Пустунки! Проміж них сновигали очманілі, змоклі до нитки служниці і євнухи з рушниками.
	Раптом я завважив, що, прочунявши, государ кудись-от уп’ялився широко розчахнутим оком і ані морг. 
	Я  прослідкував за тим його поглядом...

		На прислужниць зіпершись, 
		вона підвелась,
		хилитнулася, ніжно безсила
		Змовкло, мить
		і згори прорвалась
		імператорських милостей злива.
			
						(Бо Цзюї  \"Вічна печаль\")

                                                                                    
 	-  Хто-с така? Я  її раніше не бачив... Чи з моїх?
 	-   Ні, мій повелителю. Це Ян, жона вашого сина, великого князя  Шоу.
 	-  Що, мого сина Шоу? Ти ба... Все’дно, довідай про ню все. Ми воліємо бачити її коло себе. А князеві Шоу ми доберемо іншу, не зугіршу за цю!
	То було так дивно і несподівано. Бо вже скоро сім років, відколи померла
У Хуейфей, государ майже не цікавився власним гаремом, який налічував
більше трьох тисяч наложниць. 
	Імператриця Ван була безплідна. А У Хуейфей народила Сюаньцзунові сина. На додаток вона була справжньою красунею. 
	Коли на тринадцятому році \"Кайюань\" імператриця упокоїлась, між наложницями не було жодної, котра могла б змагатись з У Хуейфей у кількості наймилостивіших відвідин. 
	Але і вона подалась з боцюнами за димом. 
	Та й літа вже не ті! Сюаньцзунові ж більш як шістдесят.

	А от тепер оця Ян. 
	Її дівоче ім'я Юйхуань - \"Нефритова обручка\". Рід її походить з повіту Хуаінь, що в окрузі Хунун. Її прадід Лінбень, був правителем області Цзінь, а батько, Сюаньянь, завідував казною в області Шу. Там на півдні вона й народилась.

			От і донечці Янів приспіла пора
			в солод вбитись вишневого соку -
			під покровом жіночих покоїв дівча
			пильнували від зайвого ока.
				
					(Бо Цзюї  \"Вічна печаль\" )

	Вона рано осиротіла. Її виховували в родині дядька Сюаньгуя, що відав суспільними роботами у провінції Хенань. Коли Ян збігло сімнадцять, її віддали у палац князя Шоу.
	 - Красунечка, ходімо!
	І вона тільки голівку похилила покірливо. 
	Спробувала б тільки не скоритись імператорському наказові! Ще й виголошеному самим Гао Ліши - Верховним Євнухом і головним хранителем внутрішніх імператорських покоїв! 
	А наказ беззастережний — \"Забрати Ян із гінекею князя, висвятити в даоські черниці і оселити новонавернену, нарічивши її іночеським ім’ям Тайчжень, у спеціально зведеному для такої нагоди палаці, який відтепер буде носити її  нове ім\"я\"! 
	Певно повелитель волів потримати свою несподівану пасію на карантині.

	Незабаром Син Неба проголосив нову еру під девізом \"Тяньбао\".  	І на четвертому році нової ери*, у сьомому місяці, за всемилостивішим указом дочку помічника палацової варти Вейчжаосюня  було видано  за  світлішого князя Шоу. Звичайно ж , як компенсацію навзамін поцупленої красунечки.
	У тому ж місяці  було оголошено нарешті, що даоська черниця Тайчжень, уроджена Ян, зводиться у звання \"гуйфей\" —  \"коханої наложниці імператора\" із забезпеченням, рівним половинному утриманню  імператриці.
	Нечуваний привілей!
	Під час святкової учти  до репрезентації Ян Гуйфей імператорові вперше пролунала отая пісня, котру тепер насвищує кожний шмаркач на Західному базарі. \"Із веселок  лискучая сукня, із барвистого пір'я убір....\". 
	Безсмертний шлягер, нетлінний! 
	Його величність власноруч занотував його неповторний мотив, коли милувався верхівкою Найцзишань і став  свідком придворного хороводу місячних дів на нічному небосхилі. Саме їх казкові строї підказали Незрівняному першу строфу цієї пісні. 
	Ще й досі у мене перед очима зринає райдужний силует рухливої меткої фігурки новоспеченої \"гуйфей\", що неспинимо, як ткальний човник, сновигає вздовж гігантського, на двіста курантів літохвона, вирізьбленого з коштовної зеленої яшми \"ланьтянь\" з гір Чжуннань, і знавісніло, хвацьки видзенькує ту незабутню  мелодію. \"Із веселок лискучая сукня...\"

			Птахом ніч, день конем
			промайнули і край — 
			в надвечір'ї зомлілі вставали.
			І з тих пір государ 										
під три дідька заслав
			всі нагальні державнії справи.

					(Бо Цзюї  \"Вічна печаль\")


	Ніколи ще Піднебесна не досягала такої могутності і розквіту, як за доби правління нашого володаря!
	Що й казати , в ті часи зерно, звезене на податок, купчилось горами обабіч управ і митниць. Потік чаю і тканин під державну позику не вщухав ані на мить. Міркування, що якось можуть вичерпатись нефрит і шовк, здавались нісенітними, бо усього було достобіса. А доу риса на базарі коштував лишень трийцять монет! 
	Воістину,  \"До брам  Чан’ані злітаються фенікси зграями\"! 
	Тоді  наше шановне панство над усе вподобляло імпортні шати і  вбори, всілякі там заморські цяцьки, ювелірні прикраси, косметику, екзотичне лікарське начиння і таке інше —  аби загранишне!
	Ще б пак, якщо сам Син Неба у повсякденному вжитку вбирався, як тюрок. 
	Адже на десять тисяч земель розкинула свій велеможний блиск імперія династії Тан. 
	Сотні й тисячі упокорених народів і племен уклінно сплачують данину ханьському престолові, невпинно поповнюючи його казну. Від тюрків, уйгурів, киданів, бохайців, мохе, шівей, сі* - на півночі. До Наньчжао, Анаму, Тямпи, Бнаму і Чинрапу* -  на півдні. 
	Від Сілла, Корьо, Пекче* -  на сході. І до хотанців, тюргешів, пью, туфанів з тангутами* -  на заході.
	Валки посольств безперервно прибувають до осяйної столиці імперії -  красуні Чан’ані, нав'ючені розкішними дарами, щоб випрохати собі комфортний закуточок у затінку Піднебесного Піднавесу. 
	Зі Согду і Тохарістану. Із Сасанідського Ірану, Магадхи, Гандхари та інших Індій. 
	Iз заморської Чжіпен*.
	Із далеких Рому і Фуліня*, Шривіджаї і Калінги*... 
	Хіба усіх перерахуєш? Усі, усі шляхи ведуть у Чан’ань! А щонайперше - Великий Шовковий!
	А стягнув Піднебесну воєдино  славетний прадід Сюаньцзуна - Тайцзун*, легендарний засновник династії Тан, повернувши китайській державі її колишню велич і міць, які вона призабула від часів імперій Цінь і Хань. 
	Але ця міць за сто тридцять років довершеномудрого правління Танів зросла вдесятеро! 
	На добру третину розсунув кордони Серединної імперії нинішній звитяжний імператор-дракон*.
	
	Він завше при нагоді з пієтетом згадує ім'я своєї бабці -  імператриці У Хоу. 
	Усунувши від влади свого безхребетного чоловіка Гаоцзуна, У Хоу одноособово заправляла усією неосяжною державою більш як пів століття*! 
	Вона завжди була для онука, як він сам проголошував, \"довершеним прикладом рідкісного поєднання небаченої краси з неосяжним розумом і політичним генієм\". 
	Та й взагалі, він її просто обожнював.
	І чомусь щиро вважав Ян Гуйфей зовні схожою на У Хоу.
	Синові Неба теє звичайно ж угледніше. 
	Проте портретам юної У Хоу вже більше ста років! І жоден з придворних пензелістів не мав права малювати августійших осіб з натури – виключно за уявою! 
	Щосили я намагався вловити в них хоч наймізернішу подібність з Гуйфей, та майже намарно. Звичайно ж, я не так  хвацько тямлюся на штуці, як усі ті пихаті мудрагелі з Академії \"Ханьлінь\"*. Як зберуться в купу і давай витьохкувати - \"естетично!\", \"не естетично!\", \"концептуально!\", \"ракурс!\", \"сюр!\", \"наратив! \"... Дармоїди. 
	Все ж таки, вибачайте, я щеє змалечку звичайний двірцевий євнух, який ніколи не мав особливої можливості по вуха занурюватись у цю всюю \"безмежну звабу і чарівність вишуканих мистецтв\", якою просто марить наш повелитель. 
	Хоча подеколи й не завадило б!
	Але сякий-такий смак, а, особливо, очі в мене перебувають у повній наявності. Ще й добрячі очі! І вони кажуть мені: \"Гаразд, Гао! Хазяїнові до снаги - хай буде сходжа!\"
	Проте тоді я ще не відав, що тая \"сходжість\" новоспеченої \"коштовної жони\" з легендарною У Хоу, і не тільки зовнішня, була таки дещо пророчою. Та ще й з певними критичними наслідками.

			Спідниця із шовку
			\"павичеві тенета\".
			Зелене з червоним
			змагається в силі.
			Палають так, ніби
			парча \"шестипалий
			дракон\" виграває.
			Дивлюсь невідривно
			на дивнеє диво.
			Що грубо, що тонко
			ви втямили, пане, давно. 
			На ваш смак добрала
			я сукню і пасок
			й вино!

					(Дін Лю  \"Альковна пісня\")


	Та мені й гріх було б жалітися на теє, що Його величність мізки втеряв на схилі літ через якуюсь розцяцьковану ляльку. Навпаки! Я  його чудово розумію і щиро співчуваю - бо ж бо Батько держави трохи стомились і потребують, природно, невеличкої релаксації. 
	Ще б пак, стілько звершити!
	Нескінченні військові кампанії. Земельні і адміністративні реформи. Завершення будівництва Великого Каналу, що зв'язав нарешті Янцзи, Хуанхе і Вейхе з Ханьчжоуською затокою, і побудова одинадцяти інших.
Реорганізація армії та флоту. Системи чиновної освіти. Введення в обіг нових грошей, в тому числі —  паперових. Удосконалення податкової системи і митного нагляду. Спорядження далеких заморських і сухопутних експедицій. Упокорення окраїн... 

Голова від того всього піде обертом, із звивин закрутки викручуючи!

Хіба не має права звитяжний переможець, коли доведена ним до довершеності державна машина працює надійно і без аварій, на вимріяний відпочинок, га? Коли імперія квітне, як ніколи, і про Китай того часу ще й досі згадують, що \"в ньому не було нічого такого, щоб коштувало занадто дорого\"?
	Якось він сам щиросердо зізнався мені: \"Знайшовши Ян, Гао, я ніби придбав найдорожчу у всесвіті коштовність!\" 
	Опісля, прокопирсавшись  у скарбниці майже вічність, нарешті видобув звідти різблені шпильки з лішуйського золота. І, увійшовши до опочивальні Гуйфей, власноруч скріпив ними її розкішну, химерну, як хмара, зачіску.
	Потім скликав найближче оточення і оголосив, що віднині, \"оскільки в Піднебесній усе спокійно\", він вирішив трохи передихнути від нагальних справ і зайнятися даоською магією , алхімією, практикувнням \"життєтворного дихання\", гаданням по \"Книзі змін\", музикою, віршоскладанням, малярством і всілякими такими-іншими дурницями... 
	Хоча ми всі пречудово розуміли, що головне спричинення того усенького - \"найдорожча коштовність Ян\"!
	... і перекладає стерна державного керування у руки Першого міністра -- всіма шанованого Лі Ліньфу. Під невсипним імператорським контролем, звичайно ж!
	А \"невсипний контроль\" Сюаньцзуна  - це я, Гао Ліши!
	Адже недарма промовляє давнє, ще з часів Жовтого Пращура, прислів'я: \"Імператор —  дракон, а євнухи —  то його ікла і зуби!\" 
	Цієї години я усе життя чекав! Бо ким я був дотепер? 
	\"Підголи мерщій бороду! Перекажи останні плітки! Передай наказ охороні! Пиши під диктовку указ! Прожени оцю незграбу! Підв'яжи пантофлю! Почухай отут, під лопаткою!...\" 
	А зараз?
	Необмежена, як небо, влада сама прибралась до мого п’ястука! І я її, пташку, будьте покійні, так зазвичай не впущу.
	О! Ця стара ненажерна  лисиця, ця безсоромна каналія Лі Ліньфу виявився справді розумною головою! 
	Він таки лепсько тямив, у чий гаман, окрім власного, і скільки тра класти, щоб цупко триматись за крилечко золотого дракона і чинити будь-що забагнеться, на власний лисячий розсуд. 

	Адже хапуга й здирник був рідкісний! За доби його порядкування не існувало у Піднебесній жодного, бодай найжалюгіднішого повіту, якого б він не потішив потрійним державним оподаткуванням. При тому половина тих податків, а то й більш, щасливо плинули, не відхиляючи русла, в його по-справжньому бездонну калитку!  
	Це йому, саме йому щонайперше відвантажували на лаписько велетенські хабарі прикордонні намісники-цзедуші, аби беззастережно чинити свавілля у ввірених ним провінціях, обертаючи їх на власні спадкові вотчини. 
	Це саме він пруденько, щойно пристала нагода, зліквідував усіх \"прямих і неупереджених\"*, які ще якимось дивом утримались на державних посадах з часів реформ. Кого стратив, кого у заслання відправив відпочивати серед селюків і варварів. А декого й отруїв нишком, хто не по зубах знадивсь!
	Хоча туди їм і дорога , отим усім \"конхвуціянським\" йолопам, які ще й досі не розшолопали, що чиновник , який не дбає про власний зиск, не спроможний дбати і про добробут рідної держави!
	А актор, мама! Куди там тягатись із ним отим розфарбованим мавпам з \"Грушевого Саду\" чи з \"Палати Вічної Весни\"*, з усім гамузом узятих.
Хіба що мені теє ставало на силі. 
	Недарма ж про Ліньфу кажуть, що в нього \"на устах мед, а в серці —  меч\"!
	Це ж він, саме він з самого початку всебічно протегував карколомному сходженню Ань Лушаня нагору. Потім певно шкодував , та було вже запізно, коли нахабне зозуленя вбилося в пір'ячко і почало викидати коники у чужому гнізді.

	А государ остаточно запарубкував, викликаючи в душі і тілі  давненько призабуту весну. 
	І ночі, і дні  почав збавляти в обіймах \"коштовної наложниці\". 
	Двір блискавично відчув іcтинну кон\"юктуру моменту і відреагував на цю переміну тим, що почав вшановувати Ян Гуйфей як справжню імператрицю. 
	От тут от вперше і вигулькнув на поверхню цей коротулька-черевань Ань, котрого тоді ще ніхто всерйоз до уваги не брав. Але...
	
	Генерал Ань Лушань. Його справжнє ім'я - Алошань*. На той час він був  військовим губернатором Фаньяну, далекої північно-східної провінції на кордоні з войовничими племенами киданів. 
	Я особисто передивився його особисте досьє. Нічого особливого , але дещо нажаль, я тоді пустив позаоч.
	Конячка досить темна. Варвар -  \"ху\"! 
	Народився десь поза межами Великої  Стіни. Чи то кидань, чи то тюргеш. Хлопчиком потрапив у полон і був  проданий начальникові одного з північних гарнізонів. Виявивши неабиякі військові здібності, хутко отримав офіцерський чин і врешті-решт вибився в генерали. До Чан\"ані і палацу потрапив за рекомендацією Першого міністра.  Лі Ліньфу тоді вважав , що висунений з глушини неотесаний безпорідний парвенюк, на протилежність столичній освіченій аристократії, ніколи не складе конкуренції  своєму щедрому благодійникові. 
	Ніколи!
	
	Ань Лушань обернув на себе найвищу прихильність тоді, коли підніс імператорові в дарунок  найпотрібнішу йому у той мент річ. То була всього лишень сотня таких собі червонястих пігулочок, кольору кіновару, завбільшки з рисове зерня, виготовлених із \"пахучої квітки бажання\", котрі кладуться під язика перед тим , як увійти до спальні. Так би мовити для під\"йому.
	І поцілив таки снайперськи.

			Покраяна диня \"зерно золотеє\"
			чекає на таці між льодом
			Із снігу вода гуркотливо вирує,
			скипіла на чай \"покуштуй прохолоду\"
			Покоївці юній ніяк не до тями,
			що вже розпалилася хіть
			Навіщось притягла
			сюди глек блакитний 
			й роздявивши писка стоїть

					( Ху Сівень \"Споглядаю сувій,
					де Мінхуан з Ян Тайчжень\")


	Витвір даоської алхімії подіяв так ефектно, що Небоподібний спромігся навіть здійснити візит до однієї з чарівних мешканок занедбаного було ним гінекею. 
	І тут Ян, страшенно розлютившись, закотила справжню сцену ревнощів. 
	І кому, дурепо? Подумати жах! 
	І,взагалі, уявити такеє —   ревнувати  імператора до власного гарему? Оригінально. Де красунечка на красунечці, квіт ханського генохвонду, три тисячі з гаком бутонів. 
	Адже більшість із цих нещасних пташечок взагалі ніколи не доторкнеться живого чоловіка навіть пучкою. Так вони і звікують безвихідно по своїх кублах-сідалах. 
	А коли —   боронь, Небо —  твій Син залишить нас горопашних сиротами , вони всі, всі до єдиної розженуться по монастирях і державних притулках. І ніхто з них, чуєте, ніхто не буде мати права заміж ані ногою!
	Егоїстка хтива!

	Вона хильнула добряче спочатку хуського, а потім п'янкого тайюанського —  з винограду \"сисець кобили\", і, вщерть осоловівши, розхитуючись на ослаблих ногах, справді, як тополя*, набралась нахабства вичитувати у неприпустимому тоні самого Сина Неба! Божевільна.

			Неймовірно! 
			В покоях нікого немає
			Їх величність вже тут...
			а вона не стрічає!
			В сад вишневий втекла --
			по кущах знавіснілий
			її регіт щасливий лунає

				( Ван Вей \"Фрейліна Бань\")

	


	Сили Безсмертні, як же переполошилась тоді уся цяя завсігди набундючена, напринджена банда Янів!
	 О, про неї  тра оповісти окремо!

	Коли \"дорогоцінна наложниця\" відчула, що таки цупко пускає корінчики  в Сюаньцзунове серце і водночас у золотошийну подушку насеред Сонцесяйного палацу, вона почала потроху стягати під своє, всіяне діамантами, крильце усе багаточисельне галасливе юрмовисько своїх провінційних родичів, які швиденько освоїлись і, щодень до дня нахабіючи, врешті-решт необмежено запанували у Забороненому місті і взагалі у всій Піднебесній.
	Очолив клан Янів Ян Сянь, старший кузен Гуйфей. \"Осокір\" понад \"тополями\". Згодом йому було вручено особливу булаву і присвоєно титул \"гочжуна\" —  \"вірного державі\". 
	І тепер кожен, хай там навіть міністр, повинен був уклінно вітати сиятельного Ян Гочжуна!

	Батько Гочжуна був замолоду улюбленцем імператриці... Клятий склероз! Забув її ім”я!  Ну , теї, що отруїла свого чоловіка, імператора Чжунцзуна ще наприкінці \"Тяньшоу\"*. 
	Вона була скажено ревнива. І тому наказала тримати свего фаворитика у високій вежі, драбину до єдиного входу в котру на ніч прибирали, а довкілля всівали колючками. 
	Але мати його законно прагнула мати онуків. І для того потай оселила у подвійній стіні вежі служницю.
	Так з'явився на світ  майбутній \"вірний державі\".
	
	О, неспинима повінь імператорських щедрот!
	Молодшого кузена Гуйфей Ян Ці було оженено на Сюаньцзуновій улюблениці,  дочці покійної У Хуейфей, принцесі Тайхуа. 
	Старшій сестрі було даровано приділ і титул володарки Ханьго.
	Молодшій —  приділ і титул володарки Гого.
	Найметкішій з тіток —  володарки Ціньго!
	І коли усі тії канючки припхались дякувати Найщедрішого за його милість, він наказав видавати їм на додаток щомісячно по сто тисяч низок монет! 
	\"На придбання притирань, білил, помади та пудри\".
	Проте сестричка Гого  усі ці \"візажі-макіяжі\" демонстративно ігнорувала, слушно пишаючись своєю природною вродою. 
	Нечувана річ при дворі!
	Але й справді, Гого помітно вирізнялась серед ханського бомонду як вранішня конвалія серед в'янучих троянд. І Найпоблажливіший був вельми до неї прихильний. І якось, пам'ятаю, підніс їй рідкісну перлину. От  такущу завбільшки! Унікальної форми, що світилась вночі, як свічка.
	\"За помітність у сутінках!\"
	Та вона мала інший гандж, що ретельно приховувався. 
	Як мені доповідала моя власна агентура, Гого перебувала у кровозмішних  інтимних стосунках  із власним братіком —  всемогутнім Ян Гочжуном!

			Гне осоку в ставках
			хуртовина з осокір
			Поміж них шугонув
			хустку тягнучи, сокіл

				( Ду Фу  \"Пісня про красунь\")


	І от тепер в одну мить усі тії титули, клейноди, необмежені прерогативи мають обернутись на цигунський пшик? 
	Якщо ще вчора порух мізинця будь кого з них сприймався начальниками провінцій, областей і повітів на рівні імператорського наказу! А найрідкісніші товари, раби, кревні скакуни і всіляке таке інше добувались до воріт їхніх палаців з усіх кутків імперії! 
	То сьогодні оце  усе...
	Що ж ти накоїла, п\"яная Ян?

	До палацових сходів було подано звичайну вантажну хуру і я одержав наказ спровадити Гуйфей до оселі її брата.
	—  Красунечка, ходімо!
	І вона, понуривши розтеліпану перуку, з хрускотом вмостилась на соломі. 
	—  Но, гат-тя!

	Але просунув день, навалився вечір, та Їх величність навіть не торкнувся їжі. 
Сидів насуплений годинами і подеколи ледь чутно, знічено зітхав.
	Палац гнітило, як перед грозою. Слуг за будь-яку дрібницю карали немилосердно. А декотрих навіть з переляку позомлівало на смерть.
	Та я відчув таки потаємне сподівання Незбагненного і почав вмовляти його повернути Гуйфей назад. 
	Сюаньцзун, болісно ссудомившись, нарешті ствердно кивнув.

	Опісля цього інциденту імператорська прихильність до \"найдорожчої\" тільки зміцніла. Потроїлась вдесятеро. Покої інших наложниць своїми візитами він уже більше не бентежив.
	Яни ж іще більш запаніли-зажупаніли. Столиця тільки те й знала, що милуватись їхніми екіпажами, ескортами і почтами. Змагаючись їдно з другим, кожний з цієї \"чудової п'ятірки\" витрачав на побудову нового палацу щонайменше мільйон, а то й два! 
	І якщо хтось із них споруджав нову, більш фешенебельну будівлю, то інший із заздрощів неодмінно трощив свою, і натомість зводив іншу, ще більш крутішу, ніж у суперника. І так тривало нескінченно. Сотні будівничих на об'єктах клану Ян морилися цілодобово. І вдень, і вночі —  при світлі смолоскипів.
	Скажене, безглузде марнотратство!
	У припалацових майстернях для однієї тільки Гуйфей сімсот ткаль і кравчинь водночас корпіло над її туалетами. 
	Та ще декілька сот різблярів, ювелірів, карбувальників... Почнеш —  не перелічиш!
	І мене на старість не забули --  потішили! 
	Тепер завжди, коли \"найкоштовніша кобіта\" виїжджала десь-інде на гульки верхи, мені було наказано супроводжувати її пішки, тримаючи повіддя і батіг. 
	Мені —   Верховному Євнуху Гао Ліши!

Який же ж я був би щасливий перетягнути тим батогом раз-другий ці ескортовані мною вгодовані сіднички!
	Але справедливо спостережено, ще з часів Цінь Шихуана, що \"бути поруч з імператором все\"дно, що спати в обіймах з тигром\"!

	У другім місяці на дев'ятому році \"Тяньбао\" государ за давнім звичаєм ночував зі своїми братами під одною ковдрою у \"Наметі п”яти князів\"... 
	Удосвіта пустунка, капость такая, поцупила нишком коштовну сопілку Нінського князя із бузкового нефриту і давай висвищувати на ній поруч з онуреним у медитації наметом.
	Розбещена мазунка гадала, що їй усе, як завше, збуде з рук. 
	Та розбурканий дракон знову оскаженів, і Гуйфей негайно було піддано остракізмові.
	Перепуджений вкотре, нажаханий мало не до смерті, Ян Гочжун мерщій подав на \"наймилостивіший розгляд\" \"слізне\" прохання, де бідолаха, до речі, накрутив такеє:
	 \"Гуйфей —  усього лиш жінка. І як будь-яка жінка  позбавлена розуму і знань.
	Вона виказала неповагу самому Синові Неба. 
	Такий злочин, безумовно, заслуговує смерті. Та оскільки вона в минулому користувалась Найвищою прихильністю, їй належало б прийняти смерть у межах палацу.
	Чи може Ваша імператорська величність виділити бодай клапоть землі, завбільшки з очеретяну мату, щоб обезголовити її? Хіба можна дозволити , щоб ганьба монаршого дому вийшла назовні?\"
	Ич, як завернув, пройдисвіт!
	Та все минулося знову. Бо коли опальна \"коштовність\" надіслала \"на згадку про минулу любов\" відчикрижене пасемце свого незрівняного лискуче чорного волоссячка, щедро змоченого слізьми розлуки, імператорське серце таки не витримало. І він знову, укотре, звелів репортувати \"фейоподібну\" назад, у Сонцесяйний палац.
	—  Красунечка, ходімо!
	І вона переможно осміхнулась.

	О, вона добряче відала тисячею ключиків до цієї завше збентеженої, примхливої, як Вейхе у весняну повінь, натури. 
	Метка була й кмітлива, як куниця. Замилуєшся подеколи.
	Якось Неперевершений терпів нищівну поразку в обложних шашках \"го\" від спадкоємця трону. І страшенно від того дратувався. 
	Стан було порятовано, коли Ян випустила прямісінько на гральну дошку свого улюбленця -- какаду на прізвисько \"Діва в засніжених шатах\". 
	Вжик! І вороже оточення —  на підлозі.
	Сміючись, потішений Сюаньцзун жартома порадив Ян навчити кмітливого какадуху торохтіти напам'ять гатхи із \"Праджняпараміти\".
	А іншим разом Довершеномудрий вщент продувався у \"подвійну шістку\". 
	На цей випадок знадилась карликова сучечка Канга, привезена з далекого Самарканду. Випущена з тих же кмітливих рук, вона притьма проковтнула пожбурені на гральний стіл кості. 
	Розумниця —  коментарів ніц!

	Як же ж опісля такого не цінувати Гуйфей? Як же ж тепер не обсипати її, разом з усім кодлом, золотим піском імператорської щедроти?
	Над Сонцесяйним була зведена вежа Дуаньчжен, щоб \"найдорожчій\" було де чистити своє веселкове пір'ячко. Із басейном, золоченими ваннами і штучними тропічними садочками.
	Осадьба, дарована Гочжунові за \"рідкісну вірність тронові\", розташувалась на південь вІд Східних воріт, якраз навпроти палат принцеси Го. 
	Причілки ж покрівель палат, що належали принцесам Ханьго і ЦІньго, майже торкались одне одного.
	Якщо Сонцеподібний удостоював своєю осяванною присутністю  одну із цих \"убогих хиж\", то вже заразом не обминав й інших. 
	Оу ! Тоді непотомний бенкет охоплював усі кубла клану. 
	І коли парадні почти усіх п'яти домів вишиковувались на Майдані Злагоди півколом, різнобарвна уніформа утворювала величезне райдужне віяло, ніби кинуте на землю щедрим жестом божества Діши.
	Краса невимовна!
	Під час таких учт часто траплялось, що придворні роздяви у шаленій штовханині губили свої прикраси -  бірюзу, перлини, смарагди й інші самоцвіти -  жменями! І забагатіти було аніскілечки не важко, трохи поплазувавши у поросі після того, як уся ця розцяцькована, строката зграя попнеться собі далі.


			Верблюжати зрум\"янився горб в казані — 
			м'ясо ніжне, з росою, парує
			По тарелях, під шаром жирнющих плавців
			п\"ятсотстравна приправа вирує

			Та точенії палички в білих руках
			до наїдків торкнутись не ринуть
			І ножі, бубонцями принишклі, лежать
			у окропі солонім —  ще вспінуть!

					(  Ду Фу  \"Пісня про красунь\")


	А до палацу знов почав учащати  Ань Лушань. 
	Узяв собі за моду, ледащо, вмощуватись на сідало, не чекаючи запрошення, ледь привітавшись лишень тільки з Ян Гуйфей. 
	Імператор просто отетерів від такої зухвалості.
	—  Що це за штучки, людина з племені ху? Чому ти вклоняєшся не мені, а моїй наложниці?
	 —   В нас, у народі ху, батька не знають, шанують тільки мати!
	Государ зайшовся від сміху і звичайно ж пробачив \"блюстителеві варварських традицій  поштивості\". 
	Хіба ж можна серйозно сприймати загальновідомого блазня?
	Коротулька —  по пахви будь кому з гвардійців, із велетенським черевом мало не до колін. 
	У моїх досьє зазначено, що його вага —  триста п\"ятьдесят дзинів*. При такім зросточку це перетворювало його на майже правильну кулю. 
	І ця вкрай рухлива кулька, як ушпарений метеор, прудко гасала галереями і коридорами палацу, водночас перебуваючи в декількох місцях.
	—  Що ти ховаєш у цьому кошику? —  якось жартома поспитав Сюаньцзун, ляскаючи складеним віялом по завше випнутому Лушаневому бжучищу.
	— Ніц нічогісінько, окрім відданості Вашій імператорський величності!
	І государ, знову потішений влучною відповіддю, непохитно увірував у теє, що вірнішої за Ань Лушаня людини для нього по всенькій Піднебесній віками шукати - не знайдеш!	А тому, не вагаючись ані миті, призначив його на пост губернатора Ляодуну, північно-східного рукава Піднебесної, де на той час було дислоковано дев'ять регулярних армій —  найдобірніші збройні сили імперії.
	Завжди всміхнений гладунчик до того припав до душі Сюаньцзунові, що на дев'ятому році \"Тяньбао\"* йому було надано титул принца другого рангу, що, взагалі, було винятковою прерогативою виключно членів імператорської родини. 
	Та він таки справді  виявився згодом \"щонайближчим родичем\".

	Бо ж найбільше його уподобала \"дорогоцінна коштовність\".
	Та мені теє й не дуже дивно. 
	Хоча здавалося б? Сюаньцзун - з його  гордою, величною поставою, ніби у фенікса чи дракона - в ньому все було прекрасно! 
	І непересічний літературний хист, і художній смак, і абсолютний музичний слух, і військові здібності... 
	Ань Лушань поряд із ним - справжній виродок. 
	Було то так, та не зовсім. Бо очі і брови Ань мав гарні. Шкіра і плоть ніжні, ніби розітертий жир...
	Та, врешті, головне не в тім. 
	Бо обіч Його величності Ян доводилось повсякчасно підтримувати статус й імідж найдовершенішої жінки у Піднебесній - взірцевої дружини і справжнього еталону придворного етикету. А  це накладало на грайливі плечі красуні безліч найрізноманітніших обов\"язків і обмежень. 
	Адже ані на мить вона не повинна  була забувати, як мусить себе поводити імператорська \"коштовна жона\", підтримуючи репутацію головної окраси трону. Тобто особи витонченої, вишуканої, розумної, освіченої... Водночас із тим - стриманої, делікатної, гранично чутливої до государевих примх!
	А от із Лушанчиком усього того не було тра! 
	І вона, загнуздавши звитяжного генерала розперезаним очкуром, підтягуючи бебехи, розчервоніла від захвату вмощувалась на його кремезній спиняці. 
	Після копняка п'ятами зімпровізований гевал ставав дибки, мало не викинувши з сідла коштовну ношу, і починав рачкувати по підлозі. 
	І таким робом вони дефілювали по палацових анфіладах. 
	Лушань при цьому іржав, як справжній кінь, а Гуйфей знавісніло реготіла.

	Або сповивала його за допомогою фрейлін у пелюшки і пестила, немов немовля.
	Він її при тому кликав \"мамунею\", втішено мурготів, і зариваючись писком у пазуху, намагався годуватись груддю, придурок! 
	За віщо отримував дошкульного ляпаса. 
	Личко \"немовляти\" невдоволено морщилось, як рукав на лікті, мало не рюмсаючи. 
	Та \"мамуня\", схаменувшись, цьомкала його в лобика і пригортала ще щільніше. 

	І так могло тривати годинами.
	
	Лушаня почали жартома прозивати \"прийомним синочком Гуйфей\".
	Він, взагалі, вирізнявся серед придворної потолочі на рідкість вишуканими манерами - анітрохи не стримуючись гикав, відригував, торохкав газами будь-де припре, відпускаючи при цьому казармені дотепи і матюгаючись, як конюх.
	Анікого ні крихти не соромився. Адже блазень, придурок - що з нього взяти? 
	І Сюаньцзун тільки посміхався поблажливо.
	На Лушаневих долонях і ступнях чітко вирізнялись темні плями. Як у туш вмочено. Він стверджував, що теє у хусьців є ознаки найшляхетнішого походження. Не менше від вана чи гуна.
	У спеку, частенько траплялось, нажлуктиться по саме нікуди, будь-де простягнеться, відключиться і хропе, аж грім гримить. Придворні служки потім довгенько його біля джерела відмочують, поки до тями вернуть.
	Якось під мухою завалило його біля альтанки Ясної Зорі. Звідтіль з\"явилась покоївка та як хлюпоне йому з цебра люрою в твар. 
	Лушань лупки вирячив та й ревоне як бугай.
	А насеред лобиська справжнісінький ріг як вигулькне!
	І тіло вщерть усе риб'ячою лускою взялося! 
	Довбешка, як жбан, видовжилась, писок із нісопирлом зліпило, а кінцівки назовні повивертало, як  у ящірки!
	Дами в крик, в гвалт та врозтіч тюпки - хто куди.
	Я мерщій до імператора і доповідаю: \"Ань Лушань обернувся на дракона!\"
	- Як то?
	Я пояснив.
	- Та ні, Гао, ні, за всіма ознаками, згідно з трактатами Пенцзу, то схоже ніякий дракон, а звичайнісінька драконова свиня! Не бійтеся, то анітрохи не лячно. Великої шкоди від неї нам не буде. Та воно й не новина, бо Ань - з хуського шаманського роду, а його матір - відома чаклунка.
	
	Ну звичайно ж! Хіба може накапостити по-справжньому дорогий \"синулька\" 
самої Ян Гуйфей, навіть коли обернеться на водяну погань!
	Та нічо - прочуняв. І знов такий, як був! Гасає, аж свист стоїть. Свиня, що зачаїлась у тілі людини. Ще й драконяча! Сміху - повен лантух.

	А вона ж таки була красунечка рідкісна. 
	Кучері хвилею до землі.  Очі великі і проникні. Брови - ніби смарагдові вигини дальніх гір. Личко - квіт лотосу восени. Тіло пахуче, трохи повнувате, але форми спокусливо звабні.
	 Жодного придворного кнуряки не відаю, котрий би шиї не вивихнув, коли вона плине повз! 
	Уст ніколи не помадила, бо були, як кіновар.  І волосся ніколи не обкурювала, чорне від природи, як вугіль і запашне, як свіже сіно.
	Бо ж вона ніколи не ятрила його гребенем і ніякими дурними шарлатанськими сумішами і фарбами не катувала! 
	Мала на теє голову й смак.


		
		Рукою ворухне і пахіть вразить
		з едвабних рукавів 
		Он лотос знов під осінь спаленів
		За гори вітер отари хмар
		гне пужало, гонить
		Ще мить й зникають з ок
		Зманіжена верба
		внуривши в небо віти
		кладе листок

			( Ян Гуйфей  \"Підношу танцівниці Чжан Юнчжун\" )


	Страшенно полюбляла рухливі, динамічні розваги —  всілякі там танцюльки з викрутасами, їгрища, цирк та інші такі видовища.
	Бачу, як зараз - согдійські дівчата у багряних сукенках із сап'яновими рукавами, у зелених дамаскінових шальварах і чобітках із черленої замші вихиляються на золочених кулях у мерехтінні смолоскипів. 
	Поміж ними - Гуйфей і Лушань. 
	Сюаньцзун милується здаля. Метляє вогник у вологому оці. 
	Він у захваті - йому страшенно імпонує цей варварський танок хотанських мандрівних бхікшу*.
	Незабаром усі зцибують із куль і, зчепившись долонями, починають закручуватись ланцюжком у гігантську спіраль. 
	Лушань і Ян зникають під тілами десь посередені. 
	Потім спіраль розкочується, розкручується смерчем. 		
	В центрі утворюється порожнє коло. І в ньому стає вгледно Гуйфей. 	Гойдається, метляючи рукавами, вмостившись у Лушаня \"на барані\". Ніби сновида.
	Їх оточують виведені зі стаєнь білосніжні дресовані коні, Сюаньцзунова гордість. Вони кивають закопиленими головами, розгойдуючи плюмажі на маківках, і стають на коліна передніх ніг. За ними кладуть поклони і присідають навпочіпки обсипані блискітками слони, загинаючи догори хоботиськами, вилискуючи золоченими бивнями, висолопивши трикутні, як леза алебард, мокрі язицяри...

	А щеє вона й дня не могла прожити без лічжи. 
	Хоча їх треба було добувати на поштових конях з  далекого півдня, аж з Ліннані, через увесь Китай, долаючи тисячі лі! 
	Ці ніжно рожеві  плоди з тонким полуничним присмаком  змінюють колір мало не за добу, а на другий день - їх аромат вивітрюється наніц.  
	Та, підкоряючись найвищому указові, під страхом страти,  мусили їх мчати що було сили. 
	Найліпший, найвитриваліший кінь нерідко падав мертвий, ледь доскочивши наступної станції, де кошики з лічжи вже чекала, натягуючи повіддя, нова естафета. І летіла у свою чергу чвалом чимдуж.
	І так безперервно, до самісінької Чан\"ані. Аби \"коштовна жонулька\", прокинувшись, могла вже зранку поласувати свіжою порцією лічжи.



	А ще вона безтямно кохалась у квітах . 
	Якось государ набрів у оранжереях на дивну півонію \"шаоляо\" з криваво червоним полиском на пелюстках. І наказав мені зрізати її і піднести Ян. 
	Гуйфей саме в цей момент накладала на вилиці рум'яна - і відбиток пальців лишився на   пелюстках. 
	Сюаньцзун звелів посіяти \"покарбовану\" півонію на клумбі перед Весняним подвір'ям.  
	А наступної весни розпуклі півонії усі до\"дної зберегли той відбиток на своїх пелюстках. Государ був страшенно здивований цим.  А я лиш догідно кивав головою, гадаючи про себе, що то не дуже добрий знак.
	Якось Гуйфей після купання милувалась собою в люстрі. 
	Спідниця - на той час у моді були спідниці з високою талією - ковзнула, оголюючи її пишну грудь. 
	Сюаньцзун, що стояв поруч, ніжно торкнувся її тремтячими пучками і гучно зойкнув від захвату: \"Яка м'яка і тепла! Як тіло щойно зарізаного півня.\" Ян зашарілась. 
	Та  звідкілясь, як на гріх, вивернувсь Ань Лушань, котрому було дозволено вештатись будь-де, навіть у жіночих опочивальнях, і додав, безсоромно захихотівши: \"Волога і прохолодна, ніби тільки-но віддушений овечий сир!\" Паскудник!
	А невдовзі потому зохмелілий Лушань, зовсім втративши будь-які гальма, почав безцеремонно залицятись до Гуйфей. 
	—  Бридка, смердюча потвора! Бидло ледаче, як же ж тобі не соромно!? Імператор довіряє йому, як нікому - та віддячуючи за цеє, йому забаглося вчинити зі мною неприпустиме! Розпусник!
	—  А мені всеодно! Проти вас я й справді бидло - ані ван вам, ані гун! Це тілько благородним загрожують усілякі там злети й падіння. А у мене на десять тисяч лі довкола, серед чотирьох морів, анікого й анічого. Сиротина я сирітська. Вмру —  лишень у землю повернусь. Губити нема що!
	При тому харконув їй у біле личко і вхопив, лишенько, лаписьками обома за перса лебовні.
	Гуйфей тільки слізьми вмилася.
	 —  Та мене й саму до вас потайки вабить. Це ж я чиню злочин , а не ви...
	Прошепотіла.
	Та в цю мить з-за ширми вигулькнула покоївка Ван Сяньінь і накинулась на безсоромця.
	—  Як ти всмів, покидьок? Я  про все доповім государеві!
	—  Паняй, дурепо! Зваж тільки — щонайперше злетить твоя голова, а потім і її. А загинути разом з Гуйфей —  для мене щастя. \"Риб'яче око пішло на дно разом з перлиною, черепок  з яшмою опинились в одній печі\"!
	Гуйфей злякалася, що государ виявить синці і подряпини в неї на грудях,
і щільно заліпила їх листочками зі золотої сусалі. 
	З тих пір придворні красуні  й узяли собі теє за моду.

 	А згодом я й сам заскочив їх на гарячому.
	Увійшовши до спальні з гілкою фуцзянських лічжи, я раптом завмер , як укопаний. Чую —  за ширмою вовтузяться і сопуть! 
	Я  прокашлявсь.

	За хвилину вилітає розчервонілий, впрілий, як лазняр, Ань Лушань і, підтягуючи шальвариська, зникає у пройомі. По галереї аж загуркотіло.
	Я  підступив до Ян, низько вклонився і мовчки поклав лічжи. Потім вийшов. 	За мить мене наздогняє Ван Сяньінь.
	- Гуйфей благає - повелителю ані слова!
	- Государеві нема радості без Гуйфей. Хоча такеє не повинно минати безкарно, звістка про це спричинить в його серці невимовний біль. Я  вік свій збавив у палаці, посивів у ньому -  і хіба я бажаю горя своєму володарю?

	Спитаєте, звідки мені усеє зазделегоди відомо? 
	І я відповім - не був би Гао Ліши Верховним євнухом і наглядачем царських палат,  якби в нього не чигало б і вдень і вночі у кожному покої, в кожному закутку, за кожною фіранкою надійне око, вухо чи ніс!
	Але саме цю пару очей я наказав виколоти, а вуха відтяти. І вирвати язика і ніздрі! І навіть руки звелів повідрубувати, щоб не спроможні були свідчити письмово. А потім, помізкувавши, наказав і голову - вжик! 
	Щоби анічичирк! 
	Спробував Гао Ліши бодай на мить не бути пильним!

	Ні - клянуся духами  генералів Цінь Шубао і Ху Цзінде*, що люто зиркають з дверей у імператорські покої —  ніхто не спроможний зрівнятись зі мною у моці реального впливу на Небодержця! Хай то буде будь-хто, хай навіть найкоханіший імператорський мазунчик!
	Як це трапилось якось з цим зухвальцем, із цим розбещеним посіпакою 
Лі Бо. 
	Нахабний писака , він гадав,  що на нього гнузди немає! Що самого Жовтого Предка він за вуса вхопив. Ні, голубе, стривай!
	Хто ж міг завбачити, що цьому голодраному південцю, завше нажлукченому до бісиків по бороді, Їх величність буде власноруч розтирати туш, а Ян Гуйфей - уклінно підносити чистий сувій з пензлем, щоб він намазюкав на ньому своїм гадючим лаписьком якийсь дурний нікчемний віршик? Тьху!
	Хто ж міг гадати, що оцей неотесаний невіглас - єдиний на усісіньку двомільйонну Чан\"ань розуміє тарабарську гирготню і карлючки цих клятих нахаб бохайців!? І таки годен буде, собака, написати від Височайшого імені приголомшуючу відповідь їхньому царкові, яка змусить тего беззастережно підкоритись сяючому тронові Танів!
	Ходив-бродив, чалапав, вихиляючись, по палацах, як бусель по болоті, без бодай найменшої уяви про церемоніяльні  уложення, і вівся так, ніби він у сільській корчмі. Хамло червонопике! 
	На мене зирконе - аж моторох бере льодом по жилах! Не зоглянешся, як мечакою рубоне, з котрим навіть у вбиральні не розлучався. Окрім хіба що Августійшої присутності. 
	Я сам бачив, як жоден із двайцяти стражників торкнутись його пучкою навіть не встиг змогти, як усі до одного повалились додолу, як снопи!
	Патякають, що цей Лі Бо півжиття провештався по хижах і печерах даоських самітників, де набув незборної магічної моці і знань. І що нібито він справжній безсмертний! І уся неосяжна Піднебесна повниться балачками про його подвиги мандрівного лицаря \"ся\" - \"оборника знедолених\".

	Не міг мені, гаспид, пробачити того, що колись-то я завалив його на державних іспитах. 
	Хто ж його в дідька відав? І коли згодом трапилась слушна нагода, він таки помстився мені, примусивши у присутності всього двору стягати зі своїх смердючих лаписьк шкарбани і , спустившись навкарачки, правити йому за письмовий столик для написання послання отим лайняним бохайцям!
	Стривай-но, виплодок повії, бо  такого приниження Гао Ліши ніколи й нікому не подарує!
	І нагода таки підвернулась.
	Якось навесні, милуючись розквітлими \"шаояо\", государ зажадав скласти пісню-другу на мотиви \"Радісного спокою\". Для виконання хором  \"Грушевого Саду\". А тексти пісень замовити цьому віршомазюці Лі Бо.
	Послали по нього до академії \"Ханьлінь\". Він незабаром припхався, але п'янючий, як чіп від бодні.
	Вислухавши волю Першородного, халамидник, хилитаючись і мало не падаючи з ніг, ухопив пензля за хвіст і, не крепсько барячись, понакарлючував тих шлягерів, не зморгнувши носом, одразу аж троє:

	Як хмарка милої сукенка
	Лице - півонія пахка
	А може діва то безсмертна
	з Нефритної гори зійшла?

	Роса кипіє на пелюстці
	Ця хіть, як хмара грозова
	З ким порівнять тебе
	у ханській пустці?
	З Фейянь хіба!

	\"Руйначці царств\" радіє навіть квіт
	Від суму царського куди й подівся слід
	Коли в альтанці Грушевого  Саду
	милує око нею він з-за віт

			( Лі Бо  \"Присвяти красуні Ян\" )


	Імператор і Гуйфей були у непідробному захваті.
Нові пісні одразу ж було виконано. Співала Лі Гуйнянь на чолі квіту \"Грушевого Саду\". 
	Повелитель не втерпів і теж потягся за флейтою. 
	Акомпоніював мастацьки, уповільнюючи темп, від чого мелодія робилась витонченою і глибокою...
	Та саме тут і приспів момент мого довгоочікуваного реваншу.

	- Хіба прекрасна Ян не завважила, що Лі Бо кепкує з неї?
	- Чому , Гао?!
	ї брови-\"метелики\" зметнулись від подиву.
	- Адже він порівняв вас із Фейянь - \"Прудкою Ластівкою\"!
	- Ну, то й що?
	- А тому, що Чжао  на прізвисько \"Прудка Ластівка\", одна з легендарних красунь давнини, була легка і тендітна, як пір'ячко! Її талію можна було охопити лише долонями! Вистачало одного-єдиного раба, щоби підтримувати золоту тацю, на котрій вона виконувала свій знаменитий танок! Подмух вітерця, здавалося, міг легко нести її.
 	\"Коштовна\" кинула оком на свій стан і я зрозумів, що моя влучно пущена стріла таки поцілила. 
	Страшна образа чорною кров'ю увійшла в її серце.
	- Нагадай мені , Гао, цю історію!
	- Гаразд, моя газдиньо. Сімсот з  лихом років тому ханьський Ченді* спаленів шаленим почуттям, спроможним \"руйнувати царства\", до дівулі Чжао й узяв її за дружину. Тая володіла мистецтвом \"дихання пульсів\" і всі вважали Фейянь мало не за безсмертну. Вона мріяла народити від Ченьді спадкоємця престолу. Та марно. З підстаркуватим імператором теє ніц не виходило. Але, як 
з\"ясувалось згодом, то був не його гандж...
	Втерявши ж бодай найменшу надію зачати від  Ченьді,  бідолашна почала злягатись спочатку з нічними вартовими, потім із рабами-носильниками, а згодом і погоничі биків пішли в діло... Імператор теє виявив і мало не стратив Фейянь. І охолов до неї. Але всіх свідків і тих, хто розповсюджував плітки, що імператриця вдалась до розпусти, він наказав стратити!
	Гуйфей здригнулась.
	- Та у Чжао була сестра-двійчатка - Хеде. Ченьді уподобав її на заміну Фейянь, коли підглядав крізь шпарину у купальні. 
	У розпачі знехтувана імператриця оголосила себе \"при надії\". Та термін вийшов, а дитини зась! Та й Хеде теж виявилась безплідною. Страшенно від того лютувала і усіх немовлят, народжених у палаці, і вагітних наказала нишком вбивати.                                                     
	Якось Ченді змок на полюванні і ослаб статтю. Хеде добула у даоських знахурів чудодійні пігулки і почала потай додавати їх до страв імператорського меню. Ченді знову став спроможним.
	Ян озирнулась довкола.
	-  Та якось, сп'янівши, вона бухнула тих пігулок у келих одразу ж із добрий десяток! Імператор усю ніч хихотів і з неї  й на мить  не злазив. Та, зіп'явшись на ранок, беркицьнувсь біля ложа мертвий.
 	Хеде ж  із переляку почепилася!

	Впродовж  усієї розповіді Гуйфей мовчала і тільки губи гризла. А коли я скінчив, зубами рипнула і ані пари з уст.

	
			Стугінню віє
			Ліг по долині іній
			Думи мої - де милий
			там у далечіні нині?
			Нидить і ниє серце
			й нишком шкребеться
			в реберце
			
				( Чжао Фейянь \"Пісня про повернення фенікса\" )


	Як Сюаньцзун не пручався, та Ян була невмолима. Довелось Лі Бо полишити Сонцесяйний палац. Так йому й тра! Та здається, він був тільки радий від того, придурок.
	Наостанку п'янюга виклянчив собі імператорський золотий ярлик, на якому було викарбовано, що \"кожна фізична і юридична особа, підданий імперії, повинен частувати академіка Лі Бо будь-якими міцними алкогольними напоями у необмеженій кількості, за найпершою його вимогою\". 
	З тим волоцюга і забрався геть.
	Подейкують, що не так давно, в минулому році, Безсмертний Алкоголік нарешті полишив нас, сиріт - пірнув у Янцзи і зник у вирі. Щез навіки.
Забаглося, кажуть, зо хмелю відбитий у воді місяць зо дна діставати.
Ідіот!

	Взимку, на десятому році \"Тяньбао\"* спочив всесильний Лі Ліньфу. На омріянитй пост Першого міністра нарешті вмостився Ян Гочжун.
	А напередодні імперію раптово струхнула страшна військова поразка.
У долині річки Талас звитяжному  Гао Сяньчжи, довелось з подивом безпомічно спозирати спини власного війська, яке тіснили і гнали чисельні, як сарана, кінні загони під чорними знаменами, помережаними невідомим варварським хвилеподібним письмом. 
	Переможцеві туфанів і тангутів накрутили хвоста якіїсь скажені гачконосі, бородаті зайди, яких приніс вітер західних пустель.
	Із заходу напирав океан арабської навали. Абасидський халіфат, споглинувши Іран Сасанидів і гамузом усі середньоазійські державки, вийшов до кордонів Серединної імперії. Великий Шовковий шлях зупинив свій життєдайний плин.
	А на півдні  набрало сили і підвело голову величезне гірське королівство Наньчжао, загрожуючи загарбати узбережжя і відрізати суходільні підходи до Гуаньчжоу - головної гавані імперії.

	Хе-хе! Давалася взнаки \"мудра\" ненажерна економічна політика глитаюги
Лі Ліньфу, нащерть скорумпованого цзедуші, прикордонними намісниками, розбещеними від сваволі, з їх майже неприхованою непокорою тронові і лютою ненавистю одне до одного.
	Адже спить Сюаньцзун. Сніє під бабським укривалом підстаркуватий золотий дракон Танів, колишній звитяжний войовник і невтомний реформатор. Хай спить!
	Щомиті , Гао , пам\"ятай головне непорушне правило палацового  євнуха - ніколи, ні за яких обставин не тривожити священний сон повелителя! 
	Тільки беззастережне, неуклінне його додержання утримувало тебе на скелястих, слизьких, укритих кригою, верхівках Саньшаню* впродовж десятиліть! 
	\"Насунула осінь - дракони поснули!\" співається в сільській уефа*.

	А новоспечений прем\"єр Ян Гочжун почав набувати собі  рейтинг активною викривальною кампанією злочинних діянь свого попередника. Оригінал рідкісний! 
	Та імідж \"народного оборника\", який так імпонував Гочжунові одразу після призначення, невдовзі розчинився, як мед у ропі. 
	Адже справжньої клепки супроти Лі Ліньфу в нього кіт наплакав. Жадібний до розкошів, пихатий і марнославний, він далі власного завше задертого, сяючого пудрою носяри бачив небагато. \"Білий лелека вціляє далеко\" - то не про нього. Почав кишки мотати ще ліпше від лиса Лі.

		Барабанів громи, завивання флояр
		навіть мертвих повернуть на світ
		Це поважному гостю із почтом його -
		самому Ян Гочжуну привіт!
		
		Всемогутній безмежно наш Перший міністр,
		серце з жаху пірнає у п'яти
		Стережися на очі потрапить йому -
		краще тюпки у натовп сховатись!

				( Ду Фу  \"Пісня про красунь\" )

	Але тепер невідступним головним болем братіка \"коштовної\" став дедалі нахабіючий Ань Лушань. 
	Протягом останніх  років жахлива пропасниця від можливості викриття сестриччиного адюльтеру зі сміхотливим пузанчиком не вгавала ні на мить. 
	Гочжуна калатало, як лист осики під час землетрусу з тайфуном. Про подружню зраду Ян стало відомо всім, окрім хіба що  самого Сюаньцзуна. Всі чутки і натяки Дракон поблажливо впущав повз роги, як дим із чадильниць. Сліпе кохання - що поробиш!
	
	Хоча у гніві він був страшний і невблаганний. Особливо замолоду.
	Пам'ятаю, ще на початку \"Кайюань\" - я тоді  щойно потрапив на службу до палацу - молодий, енергійний, небачено активний і водночас дуже вразливий імператор після прочанської подорожі по монастирях опинився під сильним впливом найбільш радикальних шкіл буддійського віровчення. 
	Наслухавши повну голову  проповідей чанських і тяньтайських ченців, Сюаньцзун наказав зволокти з імператорських палат \"усі без винятку предмети злочинної розкоші\", і, наваливши їх на величезну купу насеред двору, підпалити з восьми кінців.  
	І як на гріх, двоє молодих євнухів, моїх товаришів, біс смикнув порушити імператорський наказ. Хитрунці, вони насмілились потай врятувати від полум'я  дещо із золотого посуду і оздоб, інкрустованих камінчиками. 
	І що? Обидва полетіли сторчака разом із тими камінчиками в самісінький центр багаття. Верещали, як різані коти, поки не зотліли на попіл. А Сюаньцзун тільки брови супив. 
	Гочжунові таки було від чого тремтіти.
	
	Та Лушаневі шашні з Гуйфей були ніщо супроти... Але про теє тоді я здогадувався мало. Щоб оцей нікчема, цей обкаляний коротулька закрутив отакеє!
	Постановою Першого міністра, завіреною імператорською печаткою, генерала Ань Лушаня було відкликано зі столиці в регулярну армію. Пустунчик повернувся на північ, в Юйян, до своїх прямих обов\"язків командувача збройних угрупувань проти киданів.
	Гочжун нарешті міг зітхнути полегшено. Але на цьому не заспокоївся і згодом підтриманий наслідним принцем Лі Хеном доповів Сюаньцзуну,
що Ань Лушань нібито готує змову. 
	Та Довершеномудрий лише відмахнувся, непохитно впевнений, що \"усі ці безглузді нісенітниці абсолютно безпідставні\". Але таки викликав \"пасербничка\" до Чан\"ані, вважаючи теє за найліпший спосіб перевірки його лояльності. 
	Прибулий мерщій Лушань качався під ногами Неосяжного, розтираючи по щоках сльози несправедливої образи, щиро запевняючи Його величність у своїй непорушній, як Велика Стіна , відданості, яку ніколи не похитнуть 
будь-які брудні наклепи недоброзичців!
	І таки впевнив. Далекосяжний не тільки не усунув \"найвідданішого серед  підданих\" з посади головнокомандуючого, а розчахнув іще ширше і без того завелике віяло Лушаневих повноважень.

	Реабілітований \"синочок\", коли прощався, відбуваючи на північ, з \"хрещеною мамою\", гречно притиснув долоню до панцира й мовив, зиркаючи їй прямо в зіниці:
	- Любов без відповіді, моя зоре, страшна мука. Та якщо є хоч крихта почуття у вашому серці - кров власну до краплі вип'ю, вирву нутрощі із серцем та з \"їм, аби на крилах прилетіти й до ніг ваших впасти!
	І ридьма заридав. Потім із колін підвівся і своїми чіпкими граблиськами за стан її як ухопить, нахаба.
	- Стривайте-но ж, челядь дивиться!
	Вона безпорадно пручалась, не відаючи, як його здихатись.
	Та Лушань не вгавав.
	- Життя покладу, але моєю будеш!
	На силу небесну відтягнули.
	Я  слідкував за ними із сутінків тераси і лише головою хитав.

	Зринув рік, другий, та \"роман\" не вщухав. 
	\"Нещасний коханець\", закинутий вітром долі на північні кордони, то діамантову діадему таємно до Чан\"ані надішле, то черес гаптований перлом. А то, нащось, коштовне хуське подвійне весільне сідло...
	Ян теж у боргу не лишалась.
	Якось мені доповіли, що валка швидкохідних білих хотанських верблюдів, гордість державної пошти, була за наказом \"коштовної хвойди\" спрямована в Юйян, щоб приставити \"синочкові\" даруночок до дня народження. 
	Десять кавалків безцінної камфари \"мозок дракона\"! 
	Ті самії, що надіслав у дар престолу володар далекої заморської імперії Калінга. Відлитих у формі цикад і лялечок шовкопрядів. 
	Мозок дракона! Справжній скарб!

	У двадцять другім році \"Тяньбао\"* до столиці добулась сумна звістка - на півдні китайська експедиційна армія була винищена до ноги військами королівства Наньчжао. 
	Але то були, як стало видно згодом, лише конвалії.
	Бо через півроку, вилучивши момент, хуська потвора нарешті скинула свою личину. 
	Грім торохнув несподівано насеред майже безхмарного неба.
	16 грудня 755 року Ань Лушань, втягнувши у змову* генералів Ши Симіна і Цуй Цяньюя, посунув  із півночі ввірені  йому дев'ять армій, об\"єднавшись до того ж із чисельними ворожими племенами прикордонних варварів - хусьцями, киданями, сі, мохе, кореяками - усією цією потолоччю, що оточує Піднебесну і тільки й чекає слушної нагоди накинутись на її біле тіло.
	Понад триста тисяч списів, націлених у самісіньке її серце!
	І форсувавши Хуанхе, захопив Кайфин.

	Заколотник проголосив, що мета розпочатої ним \"визвольної війни\" - \"позбавити Небодайний трон руйнівного впливу Першого міністра Ян Гочжуна і його злочинної кліки\".
	Особу імператора при тому він вважає \"священною і недоторканою\", якого він буцімто \"зобов'язаний визволити з лабет безсоромних мерзотників, що довели квітучу державу майже до розпаду, тотального зубожіння і суцільних негараздів\". 
	Ти ба, як викрутив!                                                                                                                                                                                                                                                                                                                                                                                                                                                                                                                                                                                                                                                                  


		У Чан\"ані б'ються - всюди чуть,
		як у шаховому герці
		Подій кривава каламуть
		тужбою тисне серце

		В палацах, у затінках садиб
		газдує нині зайда,
		на себе натягає все,
		що в людських скринях знайде

		На північ - по заставах грім,
		б'ють гонги раз по раз
		На захід колісниці мчать
		з указом на указ

				( Ду Фу \"Вісім стансів про осінь\")

	Збіг лише місяць, а Ань Лушань уже увійшов у Лоян, східну столицю Піднебесної.
	Тут, у древній імператорській резиденції, сп'янілий від несподіваного успіху супостат 5 лютого, у переддень нового, 756 року зухвало проголосив себе імператором нової династії Янь. 
	Триклятий самозванець! Сто тридцять років правління Танів Китай не бачив на своїй землі жодного ворожого солдата!
	Від Лояна до Чан\"ані сімсот лі*. Шлях на Чан\"ань зі сходу споконвіку захищає застава Туньгуань, затуляючи вузький, притицьнутий до Хуанхе, скелястий прохід. Там зосередилась надіслана урядом армія під командуванням генерала Ге Шуханя.
	
	Колись, ще за мирних часів Ге Шухань привселюдно обізвав Ань Лушаня
лисом. 
	Воно й не важко. Скажеш \"ху\" - буде \"варвар\". Підтягнеш тон,
буде \"ху\" - \"лис\"! Калямбур виходить. 
	Хутко видно розшолопав, що то за цяця, та йому тоді ніхто не повірив.

	Старий рубака Ге Шухань, розважливо поміркувавши, прийняв рішення не ув\"язуватись у генеральну битву з армією заколотників під проводом Цуй Цяньюя, і стійко очікувати допоки решта урядових військ, які ведуть Го Цзиї
і Лі Гуанбі на зайдуть у глибокий тил ворога.
	Та от саме тут і напаскудив перепуджений Гочжун. 
	Перший міністр, цей йолоп наштукатурений, запідозрив найчеснішого Ге Шуханя в зраді, обвинувативши його в злочинному зволіканні. 
	І, підкоряючись імператорському наказові, досвідчений стратег із болем у серці вимушений був перейти у наступ, щоб \"блискавично зітерти на порох жалюгідну жменьку заколотників\". 
	Та все обернулося навпаки.

		
		В далекім небі хмарка пролітає
		Анічичирк на бойовищі
		Та сорок тисяч воїнів Китаю
		порубано отут найліпших!

			( Ду Фу \"Тужу після поразки при Ченьтао\")


	Оголеним ліг під ноги заколотників шлях на столицю. Вперше за багато століть втратила древня Чан\"ань свій \"споконвічний спокій\"*.
	Ханський двір загув , як окурюваний бортень. 
	Сюаньцзун просто сон згубив. 
	Звичайно ж , було прийнято рішення не дожидати, поки виюча хуська кінна орда увірветься в безахисні квартали понад Вейхе і помчить чвалом до воріт Забороненого Міста. 
	І на світанку 14 липня, на п'ятий день опісля прориву Туньгуані, поспіхом сформований імператорський кортеж таємно залишив Сонцесяйний палац.

	Нас супроводжував важкоозброений загін гвардійської кінноти. Його очолював Чень Сюаньлі, начальник Правої імператорської гвардії. 
	Напрямок було взято на південь. 
	Все нагадувало звичайнісіньку втечу. І щонайперше -  неприпустима, злочинна відсутність запасу відповідного харчування!
	Де копчений оленячий язик, я вас питаю? Де фаршировані кубла ластівок? Де смажені акулячі плавці?! Чорт забирай! Де усі ці наїдки і страви, без яких не обходиться будьяка імператорська трапеза? 
	Де лічжи, врешті решт?
	Та за такеє ставлення до своїх обов\"язків Міністра двору тра почепити за ...
	Під вечір так охляли, що довелось купляти в бидла з придорожніх сіл їхню гидоту. Та нічо, жерли, вельможні принци, аж за вухом рипіло.
	А солдатики ж при тому лишались голодні!

	Більш як за добу насилу добулися до Мавею, невеличкої поштової станції за сто лі від столиці*. Тут, десь поруч було дислоковано чотири вірні тронові армії. Гвардійці з почту одержали нарешті сухий пайок, але вистачило його далеко не на всіх.
	І тут почалось! Як на нещастя до Мавею у цей момент саме прибуло, прямуючи на Чан\"ань, посольство від туфанського царя.
	Ян Гочжун, як Перший міністр саме опікувався його прийомом.

	Гвардійці, ковтаючи слину, похмуро спозирали з-під опущених заборол, як сяючий ситою посмішкою дженджик Гочжун про щось домовляється з \"жовтими тюрбанами\", вмочуючи запашну пампушку в підливу, улесливо піднесену Першому міністру на золотій таці. 
	І ким? Туфанями, які для кожного ханьця не менш зненависні, ніж Лушаневі чурки!
	\"Ганьба! Зрада!\" -  як далекий грім  прогуркотіло по рядах. 
	І таки не втерпіло, вирвалось на волю драконовим полум”ям.
	- Гочжуне , гадино, про що це ти там так натхненно гугнявив із туфанями, га?
	- Що-о-о?!
	Від такого нахабства Перший міністр Піднебесної просто отетерів. 
	Але завваживши, що то не жарти, остаточно розгубився і знічено забелькотів:
	- Ми згадували подвиги звитяжного Ван Сюаньце*...
	- Брешеш, негіднику! Ти продав нас і нашого імператора! Брешеш!!
	
	Коло, що оточило безпорадного Першого міністра, невмолимо звужується.
	Чути тільки натужне сопіння і брязкіт кільчуг. І... 
	Зблисьнула криця і знесена мечакою голова Ян Гочжуна гепнула проміж чобіт розлюченої солдатні.
	На подвір\"я, галакаючи, поквапом вихопились двоє міністрів і Гочжунів синок Сюань.
	\"Вгамували\" і цих. Криваві струмки з-під їхніх тіл розтеклися по бруківці, збираючись під муром в одну спільну калюжу.

	Коли Сюаньцзун, мружачи засліплені сонцем очі, зупинився на порозі, наїжачена залізом юрба заревла у захваті: \"Десять тисяч літ Довершеному! Хай живе імператор! Геть зрадників!\"
	Найпоблажливіший від несподіванки відсахнувся. 
	Зі списа, обагрюючи держака, прямісінько на нього вирячувала  страшні баньки відтята голова Першого міністра!
	А нижче, попід ногами, жах який, прозирались спотворені до невпізнанності трупи у дорогому придворному атласі знайомих кольорів, пошматованому і загидженому.
	До вкляклого імператора, ледь вклонившись, підступив генерал  Чень Сюаньлі і загуркотів приглушено: 
	- Ваша величність! Зрадник Ян Гочжун мертвий. Але \"ляньмінь\" - Ваш добрий народ - вважає, що головний корінь зла і щонайпершу причину його нещасть ще не викорчовано з оточення Вашої величності, і...
	Чень Сюаньлі ковтнув повітря.
	- І вимагає смерті Ян Гуйфей!
	
	Син Неба ані звуку. Лише кивнув головою і подався назад, у станційний покій.
	На нього жахно було дивитись.
	- Гао, вони наполягають, щоб я учинив із нею , як князь Юе з красунею Сі Ши*!

- Так, мій повелителю! Але ми в оточенні знетямленої від люті, осатанілої солдатні, котра спроможна, страшно подумати навіть, не тільки позбавити Першородного Мандату Неба, але й зазіхнути на саму його священну особу! 
	Сюаньцзун здригнувся. Великого бажання наслідувати прикладові легендарного імператора Чен Тана* , відверто кажучи, він не мав.
	Государ знову вийшов на подвір\"я, де за рогом, у закапелку зупинився і, зіпершись на посох, заціпеніло вп'яв насумрений погляд зтьмянілих очей кудись в подзьобаний вапняк станційного підмурка. 
	І аніруш.
	- Заради заспокоєння Піднебесної ми молимо Вашу величність забути про особисті прихильності!
	Здавалося, минула вічність, допоки його вагання нарешті не увірвались.
	- Заради заспокоєння Піднебесної!
	
	Шість драконів невмолимо виволочили сліпучу кулю насеред неба.
 	Імператор повернувся у свої тимчасові покої і невдовзі з'явився у дверях, підтримуючи бліду, як крейда, зарюмсану Ян Гуйфей.
	Він провадив її до північного виїзду на поштовий тракт і тут востаннє попрощався з нею.
	Вона, не сміючи глянути йому в вічі, насилу видушила :
	- Бажаю всім щастя! Ваша раба занадто довго користувалась увагою Вашої величності!
	І, не втримавшись, схлипнула.
	Сюаньцзун відвів очі  кудись в бік чорніючого ринвами тракту.
	- Хай буде даровано тобі відродитись у Чистій Землі!
	І відвернувся, махнувши мені рукавом.
	- Красунечка, ходімо!
	І вона покірно зрушила за мною.

	Ми попростували до невеликої кумирні, що біліла за містком неподалік, обіч тракту, під розлогою, як хмара, грушею.
	Вона опустилась на коліна перед позеленілим від часу і сирості бронзовим Буддою, що ховав свій поблажливий усміх у присмерку склепіння,  і вклякла, молитовно стуливши долоні. 
	Потім безсило опустила їх на коліна.
	Перекинутий шовковий пасок ліг зашморгом на її груди. Я  підтягнув його до себе, поки не відчув опір шиї. І як навчав мене, ще хлопчиськом , старий двірцевий євнух Сянь, перекрутив його на потилиці.
	Повітря зі свистом увірвалось в мої груди і до болю напнуло живіт під очкуром. 
	І  я рвонув, затримуючи віддих, чимдуж розтягуючи кінці паска врізнобіч. 
	Ще, і ще...  
	Наму Амітафо!
 	
	Коли її зсудомлене тіло перестало тіпатись, я перекинув його через плече і вийшов назовні.
	Перетнувши місток, увійшов у ворота і, крокуючи крізь очерет списів, що поквапом розсувався переді мною, доступився до павільйону станції, де поклав мертву Ян Гуйфей на поміст для спирання візків.

	- Все!
	Я  впав перед государем навколішки, увіткнувши лоба в підлогу і не мав сили звести голову.
	Саме в цей момент і з'явився запорошений, зі смугами поту через усе лице і шию, кур'єр і опустив біля імператорських ступнів важкий кошик. 
	З півдня прибули лічжи.
	Сюаньцзун глянув на них і розридався.


		Маревіють дракони високих знамен
		пащі шкірять огнисті чимдуж
		На сто лі від столиці лишень відійшли
		та спинились, стоять аніруш

		Невмолимі полки. Та чекають чого?
		Що примусить в похід їх рушать?
		Коси-цівки, нарешті діждали вони,
		мертві в порох ковзнули, лежать

				( Бо Цзюї  \"Вічна печаль\" )



	Від того фатального полудня минуло вже вісім років. 
	Імператор, страшно приголомшений загибеллю \"дорогоцінної дружини\", так і не оговтався від того до самої останньої своєї години. 
	Покинувши Мавей, на шляху до Сичуані він зрікся престолу на користь свого сина Лі Хена*, який опосів трон 12 серпня 756 року. 
	На його плечі віднині лягав тепер тягар турбот по організації опору заколотникам. 
	Завершилась ера  \"Тяньбао\" і почалась нова, під девізом \"Чжиде\".
	А ми евакуювалися на південь і таки добулись, слава пращурам, благословенної країни Шу, батьківщини Ян Гуйфей, \"де лічжи тужіє на гіллі\".
	Там, озираючи з мурів Ченду, крізь поволоку сліз, безкрайні пасма Емейшаню - гір Крутих Брів, зречений государ безперервно згадував навіки втрачену кохану і тужив, і побивався за нею так, що не було сили на теє дивитись.
	
	Навесні 757-го Ань Лушаня заколов Лі Чжуер, підісланий Ань Циньсюєм. Пузанчика збавив власний синок. Гідра почала потроху жерти сама себе.
	А через півроку, в листопаді, об'єднані урядові війська при підтримці найманої уйгурської кінноти нащерть розтрощили армію заколотників і увійшли в Чан\"ань. А в грудні була визволено і східну столицю імперії - Лоян.
	Взимку ми повернулись із Ченду до Чан\"ані.
	 Але до кінця смути було ще далеко. Батьковбивця Ань Циньсюй після поразки втік із залишками своєї армії і окопався в Ецзюні. Йому на поміч знадивсь Ши Симін, вдруге зрадивши законного імператора. 
	Заколотники перейшли у контрнаступ і знову заволоділи Лояном. 
	Багатостраждальна східна столиця на протязі 759 року декілька разів переходила з рук у руки. 

	Але тримати стерно не наодинці  Ши Симінові було не вельми до снаги. І тому він власноруч укоськав Ань Циньсюя разом із чотирма його братами. 
	Та через два роки і сам Ши Симін  зробився жертвою змови, яку очолив тепер вже і його синаш -  Ши  Чаоі. 
	Хай не минає, Кунцзи, жодного тата \"синова увага та поштивість\"*!

	Мій нещасний повелитель, якого я не полишав  ані на мить пів століття, зробився справжнім в\"язнем внутрішніх покоїв, якими за нинішніх часів став беззастережно заправляти  Лі Фуго, новий Головний Євнух - мій власний вигодованець і невдячний протеже! 
	Ніхто тепер у палаці не звертав уваги на старого Гао Ліши.
	Кожну ніч імператор марив Гуйфей. Врешті решт він геть відмовився від їжі
і зайнявся, як він заявив мені, \"вихованням дихання\". 
	А восени непомітно віддав душу у ванні.
	Невдовзі по тому Небо прибрало і його сина Суцзуна, який наприкінці життя зробився слухняною маріонеткою в масних лапах негідника Лі Фуго.
	За його ж таки підтримкою трон опосів тепер Дайцзун, зовсім ще жовтодзьобе курча. Але й Лі Фуго якось вранці знайшли в ліжку з відокремленою головою. Його замінив наступний \"коханець долі\" - Чень Юаньжень.
	А на початку зими генерал Го Цзиі нарешті розсіяв і  дощенту винищив останні загони Ши Чаоі. 
	Дивна річ! На пам'ять верне, як років щось із п'ятнадцять тому того ж таки Го Цзиі, присудженого до страти, відпрохав, відмолив у невблаганного Сюаньцзуна цей бісів халамидник Лі Бо. 
	А тепер Го Цзиі - головний рятівник імперії*!
	Вчора, в перший день нового, 763-го року відрубану голову останнього ватажка заколотників Ши Чаоі приставили у палац. 
	Страшне розорення і війна, спричинені шашнями \"коштовної жони\" з Ань Лушанем, нарешті почали вщухати. Але ніколи, ніколи вже, мабуть, дім Танів не поверне собі сяючої на увесь світ булої могутності і величі!

	Коси мої розпущено*. Суцільний білий шовк - жодної чорної ниточки в них! 
	Кожен день, кожну хвилину ефір життя полишає моє знеможене тіло. І я жду-не-дочекаюсь тієї миті, коли смерть звільнить мене від безкінечної муки земного існування, що перетворилось на справжнє пекло. 
	Бо вже кілька місяців, із дня смерті Сюаньцзуна,  щойно втома скліпить мені повіки і бодай на хвилю обнурить у сон , жахливий, моторошний кошмар неминуче починає  стискати моє горло і не дає дихнути. І я прокидаюсь, мокрий від поту і сліз.
	Він завжди починається однаково.
	З перекинутою через лікоть шовковою шворкою, я, сповільнюючи ходу, розштовхую кремезні спиняки, продираючись наїжаченим списами подвір'ям поштової станції Мавей. Піднімаюсь по рипливих східцях - рип-рип, рип-рип. І прохромлюю кроком  багріючий присмерк, під покровом якого майже не розрізнити принишклу, зіщулену, вкляклу в лаву постать довгокосої жінки. 
	А потім, зітхнувши, ледь чутно, лагідно, як тільки можу, промовляю до неї:
	- Красунечка, ходімо!








ПРИМІТКИ


... імператора Сюаньцзуна. - Достеменно, Сюаньцзун - \"храмове\" ім'я, яке було надано імператорові посмертно, як і прізвисько Мінхуан. Власне його  ім'я - Лі Луньцзи.
... двадцять восьмого року ери під девізом \"Кайюань\" - 741 рік. 
... на четвертому році нової ери - 745 рік.
... тюрків, уйгурів, киданів, бохайців, мохе, шівей, сі - народності тодішнього Забайкалля, Маньчжурії і Приамур'я. 
... Наньчжао, Анаму, Тямпи, Бнаму і Чинрапу - держави тогочасного Індокитаю і Бірми.
... Від Сілла, Корьо, Пекче - держави на території сучасної Кореї та Ляодуну.
... до хотанців, тюргешів, пью, туфанів з тангутами -  народності Середньої Азії, Непалу і Тібету. 
... Чжіпен - Японії.
... Із далеких Рому і Фуліня - Сірії і Візантії.
...  Шривіджаї і Калінги - Індонезії і Філіппін.
... прадід Сюаньцзуна -Тайцзун. -  Власне ім'я Тайцзуна - Лі Шимін. Роки офіційного правління - 629-647. 
... нинішній звитяжний імператор-дракон. - До складу власного імені Сюаньцзуна входить ієрогліф \"лунь\" - \"дракон\".
... одноособово заправляла усією неосяжною державою більш як пів
століття - з 649 -го по 705 рік.
... мудрагелі з Академії \"Ханьлінь\" - імператорська вчена академія \"Ліс Пензлів\".
...\"Грушевого Саду\" чи з \"Палати Вічної Весни\" - імператорські музичний і драматичний театри.
... Його справжнє ім'я -- Алошань. - Китайське транскрибування від \"Рокшан\", що на фарсі означає \"світлий\".
... справді, як тополя  - прізвище Ян складає ієрогліф \"ян\" - \"тополя\".
... ще наприкінці \"Тяньшоу\" - це трапилось у 710 році.
... дев'ятому році \"Тяньбао\" - 751 рік.
... що його вага - триста п\"ятьдесят дзинів - Дзинь - 250 грамів, тобто - більше 84 кілограмів.
... варварський танок хотанських мандрівних бхікшу - тобто танок, що імітував колообертальні рухи в ритуалах зороастрійських, маніхейських, а
згодом і суфійських дервішив.
... духами  генералів Цінь Шубао і Ху Цзінде - зображення легендарних танських генералів, так званих \"духів-охоронців\", й донині прикрашають
стулки дверей будь-якого китайського традиційного житла. 
... ханьський Ченді - знаменитий імператор династії Хань. Роки 
правління - 32-7 рр. до хр. е.
... на десятому році \"Тяньбао\" - 752 рік.
... верхівках Саньшаню - \"три гори\", священні для китайців, образ найвищого стану.
... в сільській уефа  - китайський традиційний пісенний фольклор.
...  двадцять другім році \"Тяньбао\" - 744 рік.
... 16 грудня 755 року Ань Лушань, втягнувши у змову ... -  з моменту початку заколоту Ань Лушаня автор умисно користується християнським літочисленням.
... Від Лояна до Чан\"ані сімсот лі -  тобто близько трьохсот кілометрів.
... втратила древня Чан\"ань свій \"споконвічний спокій\" - китайською \"чан\"ань\" - \"вічна тиша, спокій\".
... за сто лі від столиці - трохи більше сорока кілометрів.
... посольство від туфаньського царя - тібетське посольство.
... подвиги звитяжного Ван Сюаньце - китайський посол у Тібеті 
Ван Сюаньце у 647 році  здійснив знаменитий рейд в Індію, захопивши в полон жорстокого правителя Магадхи Арджуну.
... як князь Юе з красунею Сі Ши - Коли князь Юе (ІV ст. до н.е.) потерпів поразку у війні з царем У, він подарував свою наложницю Сі Ши переможцеві. Той так знетямився від неї, що забув про все на світі. Тоді князь Юе й скористався слушним моментом для реваншу. Після перемоги він наказав утопити Сі Ши, тому що вважав її не менш небезпечною і для себе.
... прикладові легендарного імператора Чен Тана - Під час посухи Чен Тан
вирішив заради свого народу принести себе у жертву Небові, щоб викликати дощ.  Лише злива зірвала його намір.
... на користь свого сина Лі Хена - наступний імператор, Суцзун.
... жодного тата \"синова увага та поштивість\" - Гао Ліши іронізує, згадуючи основні засади конфуціанської моралі.
... Го Цзиі - головний рятівник імперії! - А згодом Перший міністр і батько двох імператорських дружин.
...Коси мої розпущено. - Ритуальна ознака відставки з державної служби.  






