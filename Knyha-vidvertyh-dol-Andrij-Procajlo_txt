
Андрій Процайло 

КНИГА ВІДВЕРТИХ ДОЛЬ

Слідуй книзі свого життя –
 і щастя не дасть тобі спокою...

Двері  найкращого готелю в місті відчинив сучасний дідок в джинсовому костюмі та
спортивною сумкою на плечі.
Довгонога  адміністраторка  відверто демонструвала свою скромність перед якимось
паном  з  дуже  пристойним  портфелем.  Старого  не  помічала.  Той  тихенько  й
довгенько  слухав чоловічі компліменти та жіночі посміхоньки, врешті не витримав
і сказав:
-Вибачте...
-Доброго дня! – повернулася до роботи дівчина. Професійно оглянула дідка й глузливо мовила: – Ціни знаєте? Вам “люкс”? – і саркастично запосміхалася до свого залицяльника.
-Ні, мені директора, - суворо відповів старий.
-Директора   нема,   і   я   сумніваюся,   чи   він  вас  прийме,  -  вистрелила
адміністраторка.
-Сумніви  залиште  при  собі,  а  як  пройти до кабінету начальника, будь ласка,
скажіть.
-А ви хто?
-Той, ким виглядаю, - загадково відповів старий. 
Дідок як для дідка виглядав дуже самовпевненим, тож краще було його послати:
-Другий  поверх,  праворуч,  перші  двері, на дверях все пише українською мовою,
якщо вмієте читати. Далі вам все скажуть.
-Дякую.
-Нема   за   що...,  -  пауза  була  маленькою,  декілька  секунд,  на  відстані
трьох-чотирьох метрів, - Придурок, пра...?– на щастя, крутий дідок не почув висновку-запитання дівчини за собою.
-Не  думаю,  -  чесно  признався  залицяльник,  тим  самим  необачно  поставивши
прихований  діагноз своїй, без сумніву, тимчасовій подружці. А може, потенційній
дівчині?.. Бог його зна... Життєві стежки не звідані ж бо...
На  другому  поверсі,  праворуч,  за  першими  дверима  та табличкою “приймальня
директора”  захоплено  читала жіночий роман ще одна зайнята симпатична кралечка.
В  перерві  між  перегортанням  сторінок випадково глипнула на старого, і строго
мовила:
-Якщо  ви  не  записані, можете казати “до побачення”. А якщо ви наївно впертий,
то сідайте та чекайте, поки “до побачення” не скажуть вам.
Дідок  вперше  засумнівався, чи дуже корисно бути начитаним. Потім заспокоївся й
тихо і довго, та вперто чекав, бо знав, чого хотів.
Нарешті  приплив на крилах самовпевненості директор. За ним цілий полк тих, кому
його  було  треба. Всі були записані, для порядку та за принципом “час - гроші”,
однак  заходили  за  владним  велінням  секретарки-охоронниці,  тобто  готельної
цариці Клеопатри...
Час  пунктуально  залишав  життя  у  минулому.  Багато відвідувачів не витерпіли
лихої  долі  та  подалися  до  дружин та дітей або ще десь кудись. В приймальні,
спокійнісінько,  без  нервових  сіпань  повік,  вивчав стелю лишень один впертий
старий.. Вечір поглядав у вікна, а секретарка на свій годинник.
-Йдіть геть, - сказала вона, - бо я хочу додому.
-Я вас не тримаю, - спокійно відповів дід.
-Ні, якраз ви мене тримаєте.
-Тоді попросіть, хай мене приймуть.
-Я не хочу заробити на сон грядущий, - відповіла дівчина.
-Тоді я зайду сам, - і старий піднявся зі стільця.
-Почекайте, - захвилювалася секретарка. –Ви  що, не розумієте, що наш дєрік великий бізнесмен, і в нього ціла купа справ,
які роблять гроші? Розумієте, пенсіонери його не цікавлять?
-Розумію, і хочу йому допомогти. Я не пенсіонер. Я – по бізнесу.
Дівчина довго вагалася, нарешті взяла трубку і перехрестила її:
-Едуарде  Валентиновичу,  ви  просили  не турбувати, але тут якийсь старий, який
сидить  тут  цілий  день,  просто вривається до вас... Відправити? Я тільки те й
роблю,  що  посилаю,  він  не  вступається.  Каже, що від дуже впливової людини,
яка...  Хай  чекає? Добре... Едуарде Валентиновичу, а можна я вже піду? Прошу?..
Дякую.
Дівчина  мовчки збирала свої французькі жіночі приманки в сумочку. Потім на ходу
кинула:
-Повірте  моєму  досвіду.  Ви  звідси  не  вийдете... Ви - вилетите... Тож, якщо
маєте чим думати, робіть висновки, - і випурхнула.
Тільки не стало секретарки, під дверима з’явився  здоровенний  мовчазний  тип,  який  тільки  робив,  що  скоса, вишукуючи
зачіпки, поглядав на старого.
Директор вийшов з кабінету з першими півнями.
-Ви ще тут? – ввічливо запитав він.
-Як бачите, - відповів дідок.
-Прийдете завтра, добре? Я втомлений.
-Я теж, - сказав старий.
-То що я маю робити? – здивовано запитав бізнесмен.
-Зайти  в кабінет, запросити мене та вислухати. Інакше гроші я допоможу заробити
іншим. Я виглядаю ідіотом?– запитав незнайомець.
-Ні, - відповів Едуард Валентинович. – Заходьте.
Бізнесмен  владно  всівся  у  своє  зручне  крісло,  запропонував сісти навпроти
старому і сказав:
-Слухаю.
Дідок  вийняв  з кишені товстезну книгу з написом “Книга відвертих доль”, поклав
її на стіл і мовив:
-Все  дуже  просто.  Ви  берете  цю  магічну річ, кладете на журнальний столик в
якомусь  гарному  номері  й  щомісяця  чесно сплачуєте мені десять відсотків від
вражаючих прибутків, які просто посипляться у вашу кишеню. Щоб було чесно–тільки  з  різниці  в  порівнянні  з сьогоднішнім днем. Гроші переводите на оцей
банківський рахунок, - дивак поклав на стіл папірця. - Все. Дуже просто.
Бізнесмен полистав книгу і недовірливо засміявся:
-Вона порожня?
-Так.
-А чим ви можете пояснити дієвість вашої пропозиції?
-А  чим  ви  можете  пояснити,  що  до  вас  гроші липнуть, а до вашого нічим не
дурнішого і не менш впливового конкурента– ні?
-Нічим, - після декількасекундних роздумів відповів бізнесмен.
-Отож бо. Згоджуйтесь. Ви, знову ж таки, нічим не ризикуєте.
Директор дійсно виглядав втомленим і, напевно, хотів відпочити. А для цього – треба було відправити старого.
-Добре, - швидко мовив він, - що ви ще від мене хочете?
-Хочу побачити, як ви цю книгу відносите в номер.
-Сьогодні?
-Вже і особисто.
Бізнесмен взяв в руки книгу.
-Пішли.  Я  вже  давно  не  був таким покірним. У вас дійсно щось є, що не можна
пояснити логікою. Або мене врекли.
-Ви вірите у вроки?
-Після вас можна повірити у все що завгодно.
-Мені приємно, - сказав дідок.
-А мені – ні, - випалив бізнесмен. 
Едуард  Валентинович  вимкнув  в  кабінеті  світло  і  нічні засідателі вийшли в
приймальню. Біля дверей далі скульптурно стовбичив той самий мовчазний тип.
-Біжи до адміністратора і візьми ключа від якогось номера, – сказав директор.
-Від якого? – перепитав тип.
-Від якогось, - гаркнув директор. – Я хіба не ясно сказав? – і тип щез.
Бізнесмен, сам дивуючись чому, однак зробив все так, як хотів дід.
-Все? До побачення? – з відвертою злістю запитав володар готелю.
-Тепер  можна й “до побачення”, - дід розвернувся і пішов собі геть, весело щось
наспівуючи під ніс.
Злющий-презлющий,  розчарований  у своїй нерішучості Едуард Валентинович замикав
двері.  Однак раптом йому захотілося викинути книгу геть. Він повернувся, схопив
“магічну  річ”...  Книга  впала  на  паркет  і  випадково  чи й ні розкрилася...
Розлючений бізнесмен прочитав:
ДОЛЯ ПЕРША

“МАГІЯ ОДНІЄЇ НАХАБНОСТІ”

Весняна  мелодія  гарного  вечірнього  вальсу присіла за столики біля замріяного
ресторанчика,  насолоджувалась  шампанським, відправляла сірі будні в непрохідні
нетрі  минулого,  вмілою інтриганкою нашіптувала людським душам казку про щастя,
бавилася усім, що потрапляло їй на ноти...
-Казку може прийняти тільки той дорослий, який вміє бути дитиною, правда? –зачепив  гарненьку  офіціантку чоловік у розквіті досвіду, що вже декілька годин
розпивав кухоль пива та таємниче сам собі посміхався.
-Не знаю, - відрубала дівчина. – Я на роботі. А на роботі треба бути дорослою.
-Правда, - погодився незнайомець. Потім якийсь час мовчав.
Горбатий місяць визирнув з-за будинку і прищулено шпигував за людьми.
-Можна вас, - чоловік покликав дівчину згодом.
Офіціантка підійшла, прихопивши з собою меню.
-Скажіть,  будь  ласка,  а  хто ця красива жінка в червоному за крайнім столиком
біля стіни?
-Я що, СБУ? – гаркнула офіціантка.
-Ні, я просто...
-Просто скажіть: замовляти будете? Так?
-Так, - поспіхом відповів чоловік.
-Прошу...
-А що п’є жінка?
-Не зрозуміла. Яка?
-Ну... ця ж, в червоному за крайнім столиком біля стіни...
-Не  знаю.  Це  не мій клієнт, - і пішла. Правда, по дорозі у неї вирвалася одна
доволі  довга  репліка,  яка успішно долетіла до вух того, кого стосувалася, і в
якій найнормативніше словечко було “зануда”.
Незнайомець  зайшовся  голосним  реготом, привертаючи увагу перехожих далеко від
ресторанчика,  не  кажучи  вже  про  замріяних декілька сусідських пар та про...
жінку  в  червоному  за  крайнім  столиком біля стіни. Чоловік зловив її погляд,
значуще,  як  тост  “за...”  підніс  свого  кухля  з пивом, а вона, усміхаючись,
значуще відповіла йому фужером з червоним вином.
Незнайомець  розцінив  цей  жест,  як  гарний привід до знайомства, забрав свого
кухля та подався до крайнього столика біля стіни.
-Офіційно  заявляю, - почав він, - я просто відпочиваю, нічого дурного на умі не
маю,  однак...  неодружений  і  ніколи  ним  не був, і маю право на знайомство з
красивою жінкою, якщо ви не заперечуєте, звичайно?
-Офіційно  відповідаю: я просто відпочиваю, на умі дещо маю, неодружена і ніколи
нею  не  була, і сьогодні нікому не дозволила б присісти мені на вуха, якщо б не
чула, як класно по-дитячому ви реготали. Тому не заперечую.
-А ви Ціцеронка... – захоплено мовив чоловік.
-А ви як думали! – радо прийняла комплімент жінка, і першою представилась: - Ірина.
-Володимир. Приємно дуже-предуже... Більше, ніж дуже-дуже. Вино?
-Так, - відповіла Ірина.
Володя   покликав   офіціантів.   Підійшла   його   знайома,   трішки   емоційно
неврівноважена кралечка.
-Ви казали, що це не ваш клієнт? – дорікнув дівчині Володимир.
-Тепер мій, - холодно відповіла офіціантка.
-Повторіть.
-Тепер мій, - повторила дівчина.
Чоловік ледве стримував сміх, а от Ірина дзвеніла на піввулиці.
-Я  маю  на  увазі  замовлення,  -  уточнив  чоловік. - Склянку такого ж вина та
кухоль такого ж пива.
Дівчина  почервоніла,  прикусила  губу, щось крізь сльози записала, обернулася і
полетіла. На цей раз вона думала мовчки.
-Так ви з неї сміялися? –  майже здогадалася Іра.
-Ні,  не  з  неї.  А  з  того,  як  дотепно  і  зі  смаком  вона мене послала...
Далеко-далеко...
-Серйозно?
-Серйозно.
-Відверто?
-Ні, собі під ніс, але я почув.
-Я думала, чоловіки по-іншому реагують на таке?
-Як бачите, не всі...
-Значить, було за що? Га? – допитувалася Іра.
-Ні,  я покликав її, щоб замовити ще пива, однак спершу ввічливо запитав, хто ця
красива   жінка   в   червоному  за  крайнім  столиком  біля  стіни.  Вона  мені
відгаркнула, що не СБУ. Через те я не зробив замовлення...
-А вона вирішила, що ви познущалися з її ніг, покликали для розваги?.. – доповнила красуня.
-Напевно.  Адже  дівчина  не знає, як я ціную і шаную цю професію, бо сам колись
купу років набігався поміж столиками. Сама винна...
-Серйозно? Ви працювали офіціантом? – знову запитала жінка.
-Та серйозно ж. Як на сповіді. Невже я так схожий на брехунця?
-Ага, - призналася жінка. – Я не можу здогадатися, коли ви жартуєте, а коли кажете правду.
Вино  та  пиво  мовчки  принесла  інша  дівчина, яка, напевно, вже знала діагноз
замовників.
Вони  не  домовлялися  мовчати,  але  мовчати  разом  під  акомпанемент весняної
мелодії гарного вечірнього вальсу було ще казковіше.
-Казка, - мовила Ірина.
-Справжня, - доповнив Володимир.
-Проведеш мене додому? – вперше на “ти” звернулася вона після романтичної мовчанки.
-З радістю.
-А де ти живеш? – запитала Ірина.
-В готелі. Я тут у відрядженні. Завтра вранці тю-тю... На вокзал – рушив потяг в далеку дорогу.
-Дуже далеку?
-Та трохи є...
-Шкода, - сказала вона. – Ну що, пішли?..
-Пішли...
Вулиці  підкупили  зледачілі  ліхтарі  й  бавилися  тінями. Тіні проводжали двох
закоханих до...
-Все. Я вдома. На жаль, не можу запросити тебе до себе на каву.
-І я не можу. На жаль... – сказав він.
Вона повернулася, легенько поцілувала його в губи, і майже зникла в під’їзді.
-Іра! – крикнув Володя. – Зачекай! Я... я пропоную щастя! Давай... в готель! Шампанського… вип’ємо…
Жінка  (дуже  красива  жінка!)  якийсь  час  дивилася в небо, ніби гортала книгу
свого життя, а потім...
-А  знаєш...  я  піду.  Бо вперше в житті по-справжньому хочу... піти. А в такий
рідкісний вечір гріх не робити того, що хочеш. Правда?
-Істинна, - Володя довго її цілував. -  Дякую, - потім мовив він. – Я не знаю, який буде вечір завтра, але сьогодні – я кохаю тебе. І зроблю щасливою. Серйозно. Де тут найближчий готель?
-Навіщо? А ти в якому?
-Напевно, в далекому звідси, бо не чути, як хропе мій напарник.
-Ти – золото, - зробила,чомусь, висновок Ірина.
-Золото – коли блищить, або коли на один день. А жити...
-А  хто сказав, що я збираюся з тобою жити? Дивний якийсь, - хитро запосміхалася
вона.– Готель за двісті метрів. Шикарний. Влаштовує?
-Авжеж. Для тебе – все найкраще.
Вони були головними героями казки про Щастя.
Вранці Ірина мовила:
-Ось і казці кінець, а...
-Ти помиляєшся, дорогенька, - заперечив Володимир. – Ми прочитали тільки заголовок.
-Можна я тебе проведу на вокзал?
-Ти серйозно? – за її звичаєм запитав Володя.
-Серйозно. Як на сповіді. Невже я так схожа на брехуху?
-Ні, ти – свята, - заперечив Володимир. – А святість – завжди правдива.
-Як з тобою добре!
Закоханий чоловік заметушився:
-Зачекай секунду, добре? – і він поспіхом вийшов з кімнати. Жінка деякий час думала про щастя.
-Де ти був? – запитала красуня, коли чоловік повернувся.
-Ось. Забронював номер на наступні вихідні.
-Ти – геній! Мій! Найкращий! Ясно? – вони знову цілувалися. Дитячий садочок просто.
Поїзд майже рушив в далеку дорогу.
-А знаєш, що я хотіла ще тебе запитати? – Іра зі сумом дивилася в очі Володимиру.
-Що, сонечко?
-Хто ця красива жінка в червоному за крайнім столиком біля стіни?
Він мовчав, бо вона й так знала...

З відвертістю Книга Доль


Не  дивно,  що  Едуард  Валентинович  до  ранку не зміг заснути. Його практичний
розум  відмовлявся  вірити  у чудернацтва з книгою, однак не вірити власним очам
для  такого успішного бізнесмена було принизливо, непростимо, одне слово, більш,
ніж безглуздо. Адже був факт, а факт, як відомо, річ уперта...
Вранці  бізнесмен  звірив  деякі  деталі  прочитаного.  Все  сходилося:  дійсно,
останнім  знімав  номер  Володимир  Т (професійна таємниця), дійсно, він замовив
його  й  на  вихідні,  дійсно,  з  ним бачили красиву жінку, яку, здається звали
Ірина... Все– дійсно.
Едуардові  Валентиновичу  дуже  закортіло  ще  раз перечитати відвертість книги,
однак... Він боявся, що книга напише про його долю та ще з всілякими, м’яко кажучи, не дуже приємними деталями...
Бізнесмен викликав Алісу.
-Сходіть  в  сьомий  номер,  візьміть  книгу,  що лежить на столі, зробіть копію
всього, що там написано, і принесіть мені.
-Може, книжку принести? – підозріло запропонувала секретарка.
-Ні, копію! – з притиском мовив керівник.
Аліса вибігла з кабінету. Через півгодини вбігла знову і виглядала, м’яко кажучи, дуже здивованою.
-Ви не повірите! – сказала. –Тільки  з  книгою  виходиш  з  кімнати,  вона  стає порожньою. Тобто, весь текст
зникає! Чесно! Мара якась! Я декілька разів пробувала.
-І ви не знаєте, що робити? – крикнув директор.
-Не знаю, - розгублено призналася дівчина.
-А думати вмієте?
-Думаю, що вмію, - прошепотіла секретарка.
-За що ви одержуєте зарплату?
Аліса мовчала.
-То візьміть ксерокс в номер і зробіть копію там. Ясно?
-Так, - відповіла дівчина і попленталася до виходу.
-Швидше! - підігнав її Едуард Валентинович.
Через деякий час бліда і злякана секретарка знову з’явилася в кабінеті шефа.
-Що? – запитав той.
-Нічого, - відповіла дівчина.
-Тобто? – Едуард Валентинович намагався бути спокійним.
-Нічого. Роблю копію – і нічого. Не копіює.
-А?..
-Так, ксерокс справний. Все інше – копіює.
-Добре,  йдіть,  -  сказав  Алісі  Едуард  Валентинович, вкотре подумав, що вона
симпатюлька,  і  старанна,  і  чесна,  і  працьовита,  і...  розумна, чого душею
кривити,  адже  в  нервах  можна  й не такого наговорити. І ще подумав, що Аліса
була  б  непоганою... Аж тут він помітив папірця, якого залишив зночі старий. На
звороті  було від руки виведено: “Книга дуже відверта. Однак вона ніколи не пише
про  тих,  хто  дотримується  договору.  Так  що можете спокійно насолоджуватися
цікавими долями та тішитися прибутками. ВАШ НОВИЙ, ДУЖЕ НАДІЙНИЙ ПАРТНЕР”.

Через  місяць  Аліса стала законною дружиною Едуарда Валентиновича, а через три,
необачно зацікавившись сьомим номером, - кудись безслідно зникла. Разом зКнигою відвертих доль...
Едуард Валентинович збанкрутував...
А новим власником готелю став...
Двері  найкращого готелю в місті відчинив сучасний дідок в джинсовому костюмі та
спортивною сумкою на плечі.
Довгонога  адміністраторка  відверто демонструвала свою скромність перед якимось
паном  з  дуже  пристойним  портфелем.  Старого  не  помічала.  Той  тихенько  й
довгенько  слухав чоловічі компліменти та жіночі посміхоньки, врешті не витримав
і сказав:
-Вибачте...
-Доброго дня! – повернулася до роботи дівчина. Професійно оглянула дідка й глузливо мовила: – Ціни знаєте? Вам “люкс”? – і саркастично запосміхалася до свого залицяльника.
-Ви звільнені, - суворо відповів старий.

