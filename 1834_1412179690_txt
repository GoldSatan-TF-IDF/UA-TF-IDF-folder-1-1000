1834
Гоголь Микола


Велика, торжественна хвилина… Біля ніг моїх шумить моє минуле; наді мною крізь імлу ясніє моє нерозгадане майбутнє. Молю тебе, життя душі моєї, мій Генію! О, не ховайся від мене! Чувай наді мною в ту хвилю і не відходь від мене весь цей так звабливий в наближенні рік. Яким же ти будеш, моє майбутнє? Чи блискучим, широким, чи кипітимеш великими для мене подвигами, чи… О, будь блискучим! Будь діяльним, цілком відданим праці і спокоєві. Чого ж ти так таємниче стоїш переді мною, 1834-й? Будь і ти моїм янголом. Коли лінь і нечутливість хоч на час посміють доторкнутися до мене, – о, розбуди мене тоді! Не дай їм запанувати наді мною!
Таємничий, невимовний 1834! Де означу тебе великими трудами? Чи серед купи накиданих один на одного домів, громохких вулиць, кипучої меркантильності, – тієї безформної купи мод, парадів, чиновників, диких північних ночей, блиску і низької безбарвности? В моєму прекрасному, давньому обітованому Київі, увінчаному плодючими садами, підперезаному моїм південним прекрасним, дивним небом, чарівними ночами, де гора засіяна кущами, за своїми наче гармонійними схилами і омивана моїм чистим і бистрим, моїм Дніпром. – Чи там? – о!.. Я не знаю, як назвати тебе, мій Генію! Ти, що від колиски ще пролітав зі своїми гармонійними піснями повз мої вуха, такі чудові, незбагненні досі зароджував у мені думи, такі безмежні і звабливі леліяв у мені мрії. 
О, поглянь! Прекрасний, спусти на мене свої небесні очі! Я на колінах. Я біля ніг твоїх! О, не розлучайся зі мною! Живи на землі зі мною хоч дві години кожного дня, як прекрасний брат мій! Я звершу!.. Я звершу… Життя кипить в мені. Праці мої будуть натхненними. Над ними буде витати недоступне землі божество! Я звершу! О, поцілуй і благослови мене!