Домовик зі старої шухляди
Процайло Андрій



1
Дружина помаленьку почала закатувати скандал.
- Тобі щось бракує? – запитав я.
- Уяви собі, що так! Уявив? – зірвалася на крик вічно спокійна і врівноважена кохана кралечка. Мене дивувало, звідки так раптово у неї взялося стільки злоби.
- Кажи що бракує. Купимо. І на добраніч. Я втомлений. Завтра обіцяє бути важкий день, - намагаючись бути спокійним, просичав я.
- Бо завтра п’ятниця! Так? – не вгавала дружина.
Так. Ти прекрасно читаєш календар. Ти – розумниця. Тільки дай мені спокій. У мене ціла душа чортів, і я навіть не здогадуюсь, як їх звати.
Не чорти керують тобою, а якась сучка! Правда? - дружина перейшла на плач.
Ні, - відрубав я і вийшов на балкон, подалі від отруєних слів.
Але дружині набридло бути «рогатою дурепою», вона в одній нічній сорочці вистрибнула за мною, щоб раз і назавжди повністю розібратися... Зі всім.
- Ти вже обіцяв їй мене лишити та зробити дружиною такого лоха, як ти? – кричала на піввулиці.
На сусідських балконах з’явилися перші цікаві вуха. Їм треба було сенсацій, а мені - дожити до ранку. Я хотів повернутися до спальні, але на заваді стіною стояла дружина.
Ні! Ні, ні, і ще раз ні! – якомога тихо виправдовувався я. - І не муч мене, будь ласка. І не вигадуй дурниць. Я тобі вже мільйон разів казав, що їжджу в село до старого дому покійної бабусі. Твоєї бабусі.
Чого?
Не знаю.
І що ти там робиш?
Думаю.
Починаючи з четверга вечора і до пізньої неділі ти стаєш ідіотом, - зробила висновок дружина.
Хто б говорив, - випустив свою колючку я, і на цьому люба серцю вечірня голуб’яча гутірка успішно завершилася.
Дружина обернулась до мене спиною. Я до неї теж. Бо між нами був він...

2
  
Усе почалося в понеділок уранці. Тільки я зібрався голитися, заспівав дверний дзвінок. Дружина навіть не думала відчиняти – лежала на ліжку і мріяла. Я з піною на обличчі погнав до дверей.
- Перепрошую, - сказала неголена і немита напівсива голова і простягнула мені порепану важкою працею холодну руку. – Я від сусідки вашої бабки. Теє… Ну… казала вона терміново приїхати, бо буде біда... 
- Якої сусідки? Якої бабки? – я злився, бо відверто пахло розіграшем. У мене на роботі – це нормальна і регулярна забавка. Але зараз невчасно. Дуже невчасно. - Знаєш що, передай тим жартівникам, нехай ідуть… Ні, нехай їдуть… Сам знаєш куди…
Чоловік дивився на мене баранячими очима.
- Н-не р-розумію…
Він так впевнено продемонстрував свою нерозумілість, що я мусив задати йому навідне запитання:
Звідки ти?
Зі села. Будників. Їхав за пилою. Марунька каже, скажи Василю, що на Любці жонатий, внучці бабки Василини, що нехай прибуде, бо буде біда…
А чому я?
А ба я знаю? – нервово скуб жирного чуба незнайомець. – Я пішов. Бувайте…
Може, що сталося? – затримав я його запитанням.
Не знаю… Сказали – біда. Значить, біда…
Дякую, - я знову потис його спрацьовану холодну руку і захлопнув двері.
З того часу у моїй душі поселився незрозумілий страх, а в моїй хаті постійний скандал. Який народжувався, як то кажуть, на рівному місці. Без причини і зародку. Хоча, якщо вірити моїй голові з декількома дипломами й усній народній творчості, як не крути, а диму без вогню не буває… І крапка.
Той понеділок був жахливим. Усе валилося з рук. На роботі одні провали. І завали. На додачу, по дорозі мене випадково зустріла жінчина давня вірна подруга і по секрету сказала, що вчора на вечірці у моєї дружини вирвалося, що вона ще досі кохає Сергія. Сильно-сильно, як ніколи…
- Жах, - подумав я, навіть не знаючи, що він уже чекає на мене вдома. З нетерпінням.
Цього вечора вперше за купу років подружнього життя у нас відбулася гучна сварка. З нічого. Просто так. На ранок ні я, ні дружина не могли пояснити, навіщо звечора було розкидатися стількома болючими образами.
А в п’ятницю після роботи я поїхав у село. Через п’ять років після смерті бабусі Василини. Дружина не хотіла. Казала – втомлена.
Дорогою я думав, що бабусина дерев’яна хатина, напевно, вже завалилася, що родичів у селі немає, що нічого у цій глухомані нас не тримає, тож навіщо було старій як світ сусідці Маруньці когось звати?.. Тим паче мене! Дивно, якщо сусідка при розумі… Правда, Марунька знала, що бабуся при житті часто повторювала, що любить мене як рідного сина… Ну то й що?..
Я знущався над своєю зболілою головою, а мудріше було всього-на-всього спокійно потруситися в поїзді, і через дві години дізнатися причину наживо.  
Так чи інакше, нема чого гадати, адже давно мали з дружиною відвідати могилу бабусі. Бо більше нікому. Теща померла, а тесть зник безвісти, коли поїхав у Сибір на заробітки. На початках розпаду Союзу. 
Я йшов пішки зі сусіднього села – до Будників транспорту не було.
Село давно прокинулось і сиділо на городах. З них жило, їх і пильнувало.
Хата бабусі Василини була скраю, біля лісу. По сусідству красувалася на сто років молодша хата сусідки Маруньки. Чоловік почав, син добудовував, внук докінчував. Судячи з вигляду, свою лепту в будівництво родичі дозволять вкласти ще й правнукові.
Я зразу йшов до Маруньки, бо не давали спокою слова незнайомця – «буде біда…»
Хвіртка ледь трималася на потрісканих ґумових завісах. На подвір’ї бігали діти. Їх було четверо, рік-два різниці, не більше. Кричали і голосно сміялися. Побачивши мене, принишкли  і, наче це мало їх захистити перед незнайомцем, попритулялися одне до одного.
Я привітався. Вони мовчали.
- А де бабця Марунька? – запитав невпевнено.
Діти переглянулись.
- На цвинтарі, - сказала старша дівчинка. – Вже давно. Тільки я її пам’ятаю. Вона давала мені цукерки…
Я згадав, що маю гостинця для Маруньки, і дав дітям. Вони без дякую підійшли до пакунка, розділили на четверо, а потім зі смаком насіли кожен на свою частинку. Такої насолоди життям я вже не бачив давно.
Не хотів переривати дітям свята і тихо вийшов. Обережно, щоб не завалити, закрив за собою хвіртку. Переді мною за сто метрів виднілася древня хатина бабусі Василини, а перед очима маячило сіре обличчя незнайомця, що кликав мене від імені покійної Маруньки у село…
Більше нікого я тут не знав, тому з пожмаканими думками поплентався до колись затишного обійстя, де ми з дружиною провели декілька фантастичних відпусток у часи, коли не мали грошей на моря.
Гнилий дерев’яний паркан підтримували сухі і нові стебла дикого хабазу. На подвір’ї засіялась ромашка. Стодола похилилась на один бік, а хата, на диво, стояла свіжою і стрункою.
Я запхав руку в сховок під покрівлею. Рука заплуталась у павутинні. Але ключ намацала. Він висів на своєму місці. Поржавілий масивний ключ на поржавілому гвіздку.
Замок довго скреготав, нарешті виплюнув іржу і впустив мене на ґанок. Я постояв у сінях, заглянув на кухню, у кімнату бабці Василини й надовго затримався у нашій з дружиною (так казала бабуся) кімнаті. Приємні спогади пробіглися нинішньою головою і залишили осад на душі. Бо зараз я тут сам-самісінький. З часом, якого не повернути. І людьми, яких не побачити й не почути.
Після косметичного прибирання я пішов на цвинтар. На диво, бабусина могила була акуратно прибрана. І то недавно, навіть сполена трава ще не встигла висохнути. Я побажав покійній життя вічного.
Дорогою назад купив у селян картоплі-сала, самогонки й узявся за вечерю.
Ніч застала мене втомленим, у роздумах. Я вимкнув світло (дивно, що не відключили електрики) і намагався заснути… У вікна заглядав пузатий місяць. 
Сон не приходив. Зате прийшов… він.
- То я тебе кликав, - сказав без передмов. – Мусив. Бо Василина просила не допустити біди. Вона була гарною господинею. Шанувала мене. І любила тебе. Я маю бути вдячним. І ти маєш бути вдячним. Пішли…
Я потягнувся до вмикача.
- Світла не треба, - сказав він. – Бо тоді мене не побачиш. Хіба можеш взяти свічку. Вона мені не шкодить. Лежить на другій полиці в серванті.
Я не міг говорити. По свічку йшов, наче зомбі. Місяць заглянув у вікно. І я впізнав його, бо таким собі уявляв його в дитинстві.
- Так, ти не помилився, - прочитав мої думки він. - Я – Домовик. Домовик зі старої шухляди.
Тремтячими руками я запалив свічку. Добрими яскравими очима на мене дивився старий бородатий дідуга. Від нього йшла неймовірна енергія сили, спокою та вічності.
- Поліземо на горище, - скомандував Домовик. – Взагалі-то ти можеш не говорити. Я вмію читати думки. Але думаю, що тобі буде зручніше говорити.
- Як ти мене знайшов? – випалив я швидко, щоб не заїкнутись.
- В інтернеті, - засміявся Домовик.
Я витріщив очі. Певно дуже сильно, раз дідуган поспішив пояснити доступніше.
- Жартую, - сказав він. – Та хіба то важко? У Василини ціла скринька твоїх світлин. Підключився – і готово. Дивись собі, слухай, читай, що хочеш. Маєш ваше відео, аудіо і текстовий документ, чи як там… То не проблема. Проблема в іншому. За твою дружину взявся Перелесник.
Домовик поліз по драбині.
- А хто то такий? – запитав я знизу.
- Дух, хто… Демон, - дідуган повернув до мене голову. – Злий демон. Який чіпляється до жінок і робить у хаті біду. Наобіцяє зірок з неба, міфічного щастя, а вони дуріють… До речі, а як у мене зі сучасною термінологією?
- Добре, - вперше за ніч усміхнувся я.
На горищі було чисто. Пилини і павутини свіжі. Не так, як у фільмах жахів.
- І що, він до всіх жінок чіпляється? – мене заінтригував Домовиків злий дух.
- У тому то справа, що не до всіх.
- А чому вчепився до моєї?
Зараз узнаєш, - і дідуган поманив мене до старої шафи, що згорбилася під дахом.
Домовик відсунув стару шухляду і сказав:
- Тут я живу.
На мою недовірливу думку він почав швидко зменшуватися, перетворився в іграшкового дідусика, взяв іграшкову драбинку, заліз по ній до шухляди і з неї, наче миша, щось пропищав. Потім знову спритно зліз, миттєво виріс і запитав:
- Ну як?
- Вражає, - похвалив я.
- Ти так не зможеш, - випередив моє фантастичне запитання дідуган. – Приземлений занадто. Ви всі люди занадто приземлені. Ну, майже всі, - поправив.  – Щоб витворяти дива, треба, насамперед, бути самому дивом. Ясно?
- Ні, - чесно признався я.
- Бач, а я що казав? Занадто приземлений… Добре. Досить філософствувати, а то твої мізки всього не переварять і ще звихнешся. На, ознайомся. З цього все почалося…
Домовик вийняв з шухляди пошарпаного зошита, знайшов потрібну сторінку, тикнув пальцем у потрібному місці:
- Читай! – наказав.
Я впізнав почерк своєї дружини, її старанно виведені подовгасті букви.
«Нині Сергій мене остаточно покинув. Так і сказав: «Ми розлучаємось. Крапка». Немудрий він. Бо не знає, як я його люблю. І не розуміє найголовнішого – я від нього не відстану. Ніколи. Хай поблукає світом до пори до часу. Щоб мати з ким порівняти.
А поки що в мене є запасний варіант. До мене клеїться Василь з паралельної групи. Правда, трохи він задовгий, трохи захудий, трохи зарозумний, а загалом: третій сорт – не брак. Не бути ж мені самій? Що люди скажуть?..»
- Що це? – запитав я, приголомшений.
- Витяг зі щоденника твоєї теперішньої дружини з часу, коли вона була твоєю потенційною дівчиною, до якої ти лип, - знущався дідуган.
- І навіщо було давати мені це читати? Щоб образити?..
Щоб допомогти. Я думав, ти вже зрозумів, що я тебе викликав сюди лише з однією метою: щоб допомогти, - обурився демон.
Гаразд. І як це може мені допомогти?
Через розуміння проблеми. А тепер уважно слухай. Я два рази не повторюю, - Домовик карбував кожне слово. - Написане має велику силу – запам’ятай собі, скільки будеш жити. Коли якась обіцянка скріплена почерком - це величезна ймовірність підключення до якогось духа. До енергії, по мудрому. Немає значення до якого духа: доброго чи злого. Результат один – залежність. А якщо ще стоїть підпис і, не приведи Боже, кров’ю – це стопроцентна кабала…
А простіше?
А простіше – той, хто дуже щиро, емоційно обіцяє, йде на службу до того, хто володіє обіцянкою. Зрозуміло?
Ні, - відповів я.
Не дивно, - мовив Домовик і продовжив:  - Твоя дружина, колись, давно, свідомо чи не свідомо стала рабинею Перелесника…
Щось я того не помічав, - зіронізував я. – Тим більше ніколи не помічав у ній рабських замашок. Та вона сама будь-кого у рабство візьме!..
А як ти можеш помітити, коли я тобі вже вкотре відкриваю очі, а ти не бачиш? Ти – сліпак. Бо ти так захотів. Це твій вибір. А моє завдання – оберегти тебе від біди, бо я пообіцяв. Так що не заважай мені робити мою роботу, а потім витворяй собі, що хочеш, скільки хочеш і де хочеш. Згода?
Добре, - кивнув я.
А що я мав робити? Коли я вже тут, то принаймні маю вислухати божевільного старого демона.
- Так-от, твоя дружина свідомо чи не свідомо віддалася у рабство Перелеснику. Проте, на щастя, пробула там недовго. Її врятувало величезне кохання. Енергійного, сильного, чистого чоловіка. Чоловіка, який насамперед думав про те, щоб зробити її щасливою безкорисливо. Повторюю – безкорисливо. Це дуже, дуже важливо. Ти хочеш знати, хто той чоловік? - запитав Домовик.
- Хочу, - відповів я.
- Ти! – випалив дідуган.
Я полегшено видихнув. Бо насправді кохав її понад усе. І кохаю зараз, попри останні ревниві прискіпування. Якими, виявляється, керує якийсь злий дух Перелесник. Про якого байки нам розказували ще в школі.
- Твоє кохання розірвало енергетичний зв'язок твоєї дружини з Перелесником. І він змушений був відступити, бо не мав енергії, палива, яке б живило його потужну котельню. Ти перекрив краник подачі палива – і все.
- А моя дружина відкрила його знову… - глузливо мовив я.
- Так! – зрадів Домовик. – Чудесно! Я радий, що до тебе починає доходити.
«Я вночі зі свічкою на горищі розмовляю з якимсь демоном!» - до мене ще почало доходити, що я божеволію. Або вже збожеволів. Гарна перспектива закінчити життя у спілкуванні з духами.
- Не перебільшуй, - прочитав мої думки Домовик. – Краще слухай далі. Бо ти знаєш, як твоя дружина відкрила зв'язок знову. Тобі доля посилала прозріння вустами подруги дружини, але ти не бачив і не чув. Бо ти заземлений. Напідпитку дружина по-справжньому засумнівалася, чи їй добре зараз, з тобою. Вона була переконана, що справжнє щастя, яке вона може пережити в коханні, це лише з Сергієм. І вона ляпнула це подругам.
- Дуже переконливо, - знову зіронізував я.
- Так, це ще квіточки. Тому що плід у тому, що вона на серветці помадою написала: «Мій коханий Сергій». Отак. І цю серветку з цілою купою енергії поцупив Перелесник!!!
- Чому так сталося? – тепер мене вже по-справжньому заділи слова ненормального демона.
- Ясно, як білий день! – вигукнув Домовик, який світла взагалі-то не полюбляє. – Бо її воля була ослаблена алкоголем. І Перелесникові слуги вчасно цим скористалися і нашептали їй усяку всячину.
У голові все перемішалося. Всяку всячину нашептали і мені. Тверезому. Я починав вірити у Домовикові нісенітниці.
- Звідки ти все знаєш? Про подругу? Про серветку?
- Я ж тобі вже говорив, куряча твоя голова. Маю купу ваших фотографій. Підключаюся і прослідковую. Нелегко, втомлює, але працюю. Бо обіцяв господині Василині. Ох, зле мені без неї. Скучно і незатишно. І піти геть не можу. Хоча вона мене не тримає…
- Що робити? – я перервав його хвалебні тиради.
- Організувати дружині зустріч з Сергієм.
Навіщо?
Щоб вона переконалася, що її кохання – ти.
А… якщо буде все навпаки?
Тоді що ти втрачаєш? – Домовик смішно прищурив ліве око. Певно, був шульгою.
Дійсно, - погодився я через мить. – А що тоді Перелесник? – запитав. – Відпустить?
Не знаю. Все залежатиме від того, чия енергія виявиться сильнішою…
Божевілля якесь… - вирвалося у мене.
Не заперечую, - погодився Домовик.
Мене почала боліти голова. Не дивно, стільки неймовірної інформації за одну ніч. Я обурився:
- То візьми і влаштуй їй зустріч з тим Сергієм, як ти такий мудрий! – крикнув.
- З радістю, - відповів демон. – Але по-перше, зустріч маєш влаштувати ти, а не я, бо я за межі обійстя вийти не можу. А по-друге, мені потрібна його фотографія…
- А хіба немає? Я пам’ятаю, що їх має бути море. Навіть там, де ми втрьох…
- Немає. Господиня Василина всі знищила. Бо вона вміла бачити. Так що шуруй додому і здобудь мені його фото. Ти ж не знаєш, де Сергій зараз, я так розумію…
- Правильно ти розумієш, Домовику, - я вперше назвав його по імені.
Це йому сподобалося, він усміхнувся:
- Ти помітив, що ми жодного разу не назвали твою дружину по імені?
- Помітив, - відповів я. – Думав, так має бути.
- Молодець! Правильно ти думав. Ростеш. Може, сам колись домовиком станеш.
- Хай Бог милує, - перехрестився я.
- Тоді зніми зілля, що висить над твоєю головою, завари чаю і біжи на електричку. Щоб встиг ще сьогодні повернутися. Бо часу в нас обмаль. І не має значення, віриш ти у те, що я тобі кажу, чи ні…
 
3
У суботу вранці я, наче злодюжка, пильнував за будинком. Коли дружина вийшла за покупками (діти були у таборі відпочинку), я прослизнув у квартиру. Світлину з Сергієм знайти не склало проблем, я взяв зразу три і вискочив з дому, ледь не забувши замкнути за собою двері на замок. І не привітався з бабками, що окупували лавки біля під’їзду. Будуть мати свіжі кістки для обмивання. 
Вночі знову з’явився Домовик.
- Приніс? – запитав нетерпляче.
- Приніс, - відповів я.
Домовик запалив свічку, всівся за столом і вирячився на фотографію, з якої до нього усміхався молодий, красивий і сильний Сергій Красун, колишній хлопець моєї дружини і винуватець моїх теперішніх проблем у сім’ї. Це якщо вірити демонові Домовику і не ставити під сумнів мою нормальність.
Вирячений Домовик просидів над світлиною цілу ніч, а коли перше світло зачепилося за село, встав і поплентався до драбини. Він був зморений і злий.
- Що? – запитав я.
- Нічого, - відповів Домовик. – Ти думаєш, то так легко?.. Бувай. Мені треба відпочити.
Таке повторювалося кожної ночі з суботи на неділю. І так три тижні. З п’ятниці на суботу Домовик фотографії не гіпнотизував. «Не можна», - казав. А чому – не пояснював.
Четверта п’ятниця була дощовою, злою, з солоним присмаком сліз моєї судженої (що ще треба довести, до речі). Дружина хотіла, щоб я сидів вдома і дивився телевізор. Але я не міг. По-перше, вона мене діставала своїм безглуздим ниттям, а по-друге, я шукав її «коханого», трясця його матері…
Сонцем навіть не пахло, тому Домовик уже чекав мене в нашій кімнаті. Він був радісний.
- Тішишся, що темно, демонська твоя душо, - засміявся я.
- Ні, тішуся, що тобі краще зі мною, ніж з дружиною, - в духів теж є почуття гумору, виявляється. – До того ж…
- До того ж?.. – підігнав я інтригу.
- Я сьогодні на горищі читав старі газети. В одній з них я натрапив на статтю про курортне місто Трускавець… І я відчув зв'язок.
- Ти хочеш сказати, що його треба шукати в Трускавці.
- Я хочу сказати, що треба буде сьогодні спробувати його нащупати у Трускавці. Не розумію, чому в нього така слабка емоційність…
- Може?.. – я не договорив.
- Ні, він живий. Інакше б я почув. Живий – сто процентів.
- Дати тобі нове фото і будеш починати? – запитав я Домовика.
- Почекаю ночі. Тоді я сильніший. Краще ловлю хвилі, - засміявся добрий домашній демон. І задоволено додав: - Я врубав, чому я натрапив на газету про Трускавець…
- ? – Домовик чекав запитання.
- Бо її приніс сюди Сергій. Щось у ній було загорнене… Щось таке, що притягує…
Якби ще півтора місяця тому мені хтось сказав, що я буду вільно спілкуватися з яскравим представником української демонології, я б порадив йому звернутися до психіатричної лікарні… А зараз… Ні, все-таки мені здається, що я здоровий. Хоча ще жоден божевільний не визнав себе ненормальним. Час покаже. І я звернувся до Домовика:
- Хочеш – чекай ночі. Тобі видніше… вночі. А я за той час підсмажу картоплі і…
- Пити ти не будеш, - попередив демон. - Самогонку я вилив. Смердить на півсела. І затям, що тобі треба бути при здоровому глузді, бо ймовірно, що й на тебе будуть енергетичні атаки. Ти ж зацікавлене лице, чи не так?
Я не відповів. Мовчки поліз на горище і знайшов пожовтілу газету зі статтею про курортне місто Трускавець. Так за читання газети і заснув. Розбудив мене божевільний крик демона.
- Я знайшов його! – верещав Домовик. – У Трускавці в районі бетонного моста. Я молодець!
До ранку ми тримали на зв’язку Сергія. Він був на місці, нікуди не відлучався.
- Певно, десь там живе, - припустив я.
- Збирайся! – рішуче мовив Домовик. – Нині неділя. Береш дружину і їдеш в Трускавець. На курорт…
- А…
- Ніяких «а», «бе», чи інших букв. Час мчить. Перелесник насторожений. Їдете громадським транспортом. Там багато людей. Їхня емоційність перешкоджатиме легкому підключенню до ваших голів. Я бажаю тобі успіху і втікаю, бо такий знесилений, що не вилізу на горище.
- Дякую, - сказав я і почав збиратися.
- До речі, - Домовик свердлив мене очима. Мені навіть здалося, що мої та його очі з’єднує променева павутина. – Перелесник хотів… нас знищити.
- Тобто мене, ти мав би сказати, - здогадався я.
Домовик, хитаючись, поліз по драбині. До своєї шухляди.

4

Дружина як мене побачила, аж руками сплеснула:
- Що, прогнала тебе твоя пасія? – злорадствувала.
Я не виправдовувався.
- Більше так не буде, - сказав. – Збирайся, їдемо в Трускавець. Знайомі порекомендували класну базу відпочинку. І водички поп’ємо. Ага?..
Дружина так і застигла в позі скандалу.
- Ти серйозно? – мовила невпевнено.
- А хіба я схожий на клоуна? - запитав я.
- Чесно кажучи, останнім часом, так. Але зараз не до того. Їдемо, так їдемо. А чим?
- Електричкою.
Дружина скривила губки. Поки я думав, як її переконати на користь залізничного транспорту, вона сказала:
- Добре. Електричкою, так електричкою. І форма одягу – рюкзак?..
- Так точно, - засміявся я, і мені навіть здалося, що повернулися добрі часи сімейного миру.
Їхати було добре. Ми сиділи поруч юної компанії з гітарою. І слухали їх безтурботне незграбне бринькання.
- Не розумію, - мовила дружина. – Купа напівпорожніх вагонів, а ми сидимо у людей на головах.
- Тут веселіше, - засміявся я, і щоб було переконливо почав підспівувати юній компанії. Виходило дійсно весело, бо дружина розреготалась, як колись, за молодості.
У Трускавці на вокзалі у турагентстві я попросив гарну базу відпочинку. Через півгодини ми були в номері. Затишному і чистому. Вмилися з дороги.
- Тут є цікавий ресторанчик, - сказав я. – Замовимо щось смачненького, а за той час трохи прогуляємось. Подихаємо свіжим карпатським повітрям. Гаразд?
- Угу, - згодилась дружина, не підозрюючи моїх комбінувань.
Місто заворожувало. Затишне і легке. Наче створене для радості. Його сонце було ніжним, периновим. А вітер виходив з дому хіба що для того, щоб приємно полоскотати відпочивальників. Дружина взяла мене за руку. Моя рука тремтіла.
- Що з тобою? – запитала вона.
- Д-добре все, - заїкнувся я.
Ми наближалися до мосту. Я не знав, що маю робити далі. Найлегше було приїхати у Трускавець і знайти міст. А що тепер? Де і як я маю шукати того Сергія? Ну Домовик організував мені відпочинок!.. М-да, дружина права. Я дійсно клоун. Божевільний клоун. Бо якщо я зараз їй усе розповім, вона прямо-таки звідси відправить мене у дурку. Чому…
Я не встиг додумати, бо з-під моста на милицях вискочив якийсь брудний обідраний тип і почав волати:
- Дайте грошей, бо проклену!..
Дружина мимоволі притулилася до мене. Перед нами розмахував поламаними милицями та бризкав слиною… Сергій. Точніше, те, що лишилося від красеня Сергія…
Він нас упізнав. І не розгубився. Зі злістю звернувся до дружини:
- Дай сто гривень, і я тебе відпущу, - прошипів беззубим ротом. - Ти вже не перша приходиш... Так, я такий… Такий! – кричав зі сльозами на очах. - Я сам винен! Продав душу за спідниці, розваг захотілось... Тепер розважаюсь бачиш чим?.. – Сергій тряс милицями, зі засмальцьованої кишені стирчав шприц. - І вирватись не зможу... Знаю, він мене не відпустить… Пізно… Час розплати настав…
Я вийняв двісті гривень і дав Сергієві.
- О, ти хочеш, щоб я ще й тебе відпустив? – кепкував він. – Добре, відпускаю... А тепер йдіть геть, бо мені треба шарнутись, - його рука потягнулась за шприцом.
Ми пішли. Від побаченого тяжіло на душі, проте голова, на диво, стала світлою і легкою. Дружина плакала.
- Я тобі хочу в дечому признатися. Вже, - затримала мене прямо на пішохідному переході.
- Не треба, - мовив я. – Я все знаю. До того ж – усе вже в минулому.
- Вибач, - дружина не переставала плакати.
Я втер кохані оченята, поцілував:
- Все добре. Ти мені віриш?
Вона по-дитячому замахала голівкою.
- Молодчина, - похвалив її. – А може, давай краще з’їздимо в село до нашої кімнати? – запропонував.
Дружина посміхнулася сонячно. Як колись…
Нас обсипали лайкою злі як пси водії…

08.08.2012
   








1