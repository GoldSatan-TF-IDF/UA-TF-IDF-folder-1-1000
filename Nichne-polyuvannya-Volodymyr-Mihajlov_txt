Коли  їх  почали  заковувати,  мабуть,  тоді ще можна було чимось зарадити. Проте
вони  дозволили  накласти  на  руки  широкі  металеві браслети. Церемоніймейстер
метушився,  його  гримасу, певно, треба було сприймати за усмішку, він неголосно
бурчав,  плутаючи  від  поспіху  земні  слова: “Це не страшно сприймати треба, є
ритуал,  е-е-е,  традиція,  вигляд  лише,  форма,  е-е-е, спокій і терпіти, дуже
трохи,  і  думати  про  славне... е-е-е”. Цьому всьому можна було й не повірити,
але вони зважились.
Везли  їх  на  довгому  возі. Над кожним із них здіймалась прикріплена до бортів
примітивна конструкція з тонких колод, від місця з’єднання  яких  звисала  петля.  Прийом був веселий і багатообіцяючий. Дванадцять
коней,  власне,  істот,  бо  хіба  що  чимось  нагадували  земних коней, попарно
запряжених,  повільно  тягнули громохкого воза. Позаду та обабіч йшли воїни, тож
обидва  прибульці  були  надійно відділені від світу. Церемоніймейстер також був
на  возі,  він  опирався на палицю. Замість сучасного костюма, в якому він вчора
зустрічав  гостей,  зараз  на  ньому  було  вбрання,  певно, старовинне: коротка
широка  накидка,  а під нею щось схоже на сутану. Він продовжував буркотіти щось
заспокійливе, але за гуркотом нічого не було чути.
Хоча  вони  прилетіли  в  Фінеранську  імперію вночі, зустріли їх спершу чітко й
завчено:  Надзвичайного й Повноважного посла Його Приємну Променистість Лікона і
супроводжуючого  його  Радника  посольства  Його  Зелену  Світлість Ізбара. Лише
відповідальність  тих  хвилин допомогла молодим терранцям утриматись від усмішок
під  час  перекладу  цих  визначень.  Але  що  тільки  не  трапляється  в  чужих
просторах...  Затим пройшла почесна варта. Спочатку - панцирна кавалерія (данина
славному  минулому)  на  важких  чотириоких  конях  з  кістлявими мордами. Потім
імперські   десантники   в  темно-синіх  комбінезонах  з  відкинутими  прозорими
космошоломами  й портативними плазмовими движками за спиною. Десантники, власне,
не  пройшли,  а  промайнули,  порівнявшись  з  прибульцями,  вони  всі одночасно
викинули  праву  руку  (руку?)  вбік  і  дружно видихнувши щось схоже на голосне
“Хха!”,  швидко  зникли.  Вишколені  хлопці.  Завершували  дійство люди в чорних
вільного  крою  мундирах. Вони не мали ніякої зброї, проте, коли вони проходили,
присутні виструнчились і завмерли.
Потім  посла  й  радника  всадовили в екіпаж - довгий, приземкуватий, без коліс.
Церемоніймейстер  сів  з  ними, решта - в інших подібних машинах, тільки різного
розміру.  Двигун увімкнувся майже безшумно, процесія рушила, попливла низько над
дорогою.  “Подушка?”  -  тихо  запитав  Лікон.  “Ні,  - відповів Ізбар, - швидше
антиграви”.
Побачити  тоді  місто майже не вдалося: вулиці були широкі, але освітлені скупо.
Вихоплювались  тільки написи на стінах. Лікон та Ізбар встигли пройти скорочений
курс  фінеранської  мови,  але  в  системі тутешньої писемності розумілися ще не
дуже  впевнено,  тож  зміст  написів,  які  вони проводжали поглядами, залишався
прихованим,  їх  привезли  у резиденцію. “Прислуга ляльківська, е-е-е, - пояснив
церемоніймейстер.  -  Ми  прикидаємо  їх  під  людей  із Землі. Вдально?”. “Так,
досить  вдало”, - погодився вихований Лікон. Ізбар кашлянув, щоб не розсміятися:
він  полюбляв  жарти  в  найгостріші моменти. “Ти обережніше, - упівголоса мовив
Лікон.  -  Кашлянеш,  а  їхньою мовою це може означати щось непристойне. Кашляти
будемо  без  свідків”. Резиденція була престижною далі нікуди - просто маленький
палац.  “Посольство,  -  пояснив  церемоніймейстер,  -  має  розташування другим
місцем,  тут  -  житність”. Терранці вже трохи призвичаїлись до його мови. “Ваше
возне  довозиться  з  воза”.  “А коли можна буде розпочати переговори?” - “Після
повернення  світила”.  -  “Значить,  зранку.  Добре”.  - “Так. Але перед тим, як
ділити  діло,  хочеться  освітити  деякі процедури свого образу, е-е-е”. “Що?” -
“Він  хоче попередньо пояснити деяку своєрідність етикету”. “Безмежно вам вдячні
за  турботу,  але  ми  так  втомилися,  що  боїмося, аби ваші зусилля не пропали
марно.  Можливо,  краще  завтра?”  Старий  слухав надзвичайно уважно, його нижня
губа  -  фінеранська,  трикутна  - ревно ворушилася. “Бажати ви - закон. В такій
оказії я згинаюсь”.
А вранці з’явився  той  же церемоніймейстер, а з ним - воїни з мечами та люди з кайданами й
інструментом.  І  ще  один,  про  котрого  старий  сказав,  що  це  “шибельник і
відрубник”.  Прибульців  почали  квапно заковувати. Мабуть, ще можна було чинити
спротив, але вони не стали того робити.
І  от  -  цей  гуркотливий  віз,  і  охорона, і коні в панцирах. А ще - позаду -
натовп,  також  в  кайданах:  кілька  десятків  людей  (та  не  людей же!). Вони
виряджені  в  якісь подоби земних убрань, пошитих абияк і безбожно переплутаних:
спортивні  тренувальні  штани  -  до  фрака,  жіноча  бальна сукня - з каптуром,
мундир  з  еполетами  -  і  строкаті  курортні  шорти.  Мабуть,  оцим фінеранцям
судилося зображувати терранців.
Везли   їх,   очевидно,   головною  міською  магістраллю.  Широкою,  забудованою
спорудами без вікон. На вулицю виходили глухі стіни висотою в чотири-п’ять  поверхів. Стіни були щедро прикрашені горельєфами, які зображували впереваж
фінеранців з перебільшено загостреними рисами облич, з гіпертрофованими мґязами  -  тільки  чоловіків.  Проспект,  попри  його широчину, через відсутність
вікон  та  одноманіття  стін нагадував глибоку траншею, котра лиш десь вдалечині
впиралася  у  щось  високе й зелене. Вздовж дороги тягнулися тротуари, вони були
підняті  над  шляхом  десь  на  метр  і  відгороджені  дротяною  сіткою. Люди на
тротуарах  споглядали  процесію.  Лікон не одразу помітив, що і рухались вони, і
стояли  якось  незвично - групами. Біля кожної групи знаходився один, а то й два
чоловіка в чорному. Жодного разу не з’явився  одинокий перехожий. Часом поміж групами відбувався своєрідний обмін, ті,
що  йшли,  приєднувались  до  тих,  що стояли, чи навпаки. Але груп взагалі було
небагато, місто не справляло враження густонаселеного.
День  був  похмурий,  і  настрій  у  прибульців також не світився радістю. Лікон
спробував  прочитати  щось  із  тих  написів,  що  разом  з  постатями богатирів
прикрашали  стіни.  Віз  їхав  повільно,  цього  разу вдалося дещо розібрати, до
всього  ж тексти повторювались. “Частина краща від цілого. Частина важливіша від
цілого.  Частина  більша  від  цілого”. Інший напис проголошував: “Читай Кодекс!
Знай  Кодекс!  Все  в  Кодексі,  і  нічого поза ним!” Найкоротший напис: “Екха -
міф!”  Що  таке  екха,  Лікон  перекласти  не  зміг:  коли  він  вивчав  мову за
підручником Фінери, таке слово йому не траплялось.
І  раптом  щось  сталося.  Спершу нічого не було видно, але в очах “шибельника й
відрубника”  промайнув  відвертий  страх. Церемоніймейстер позадкував і опинився
поруч  із  Ізбаром,  обхопив балку шибениці, обняв її, ніби не міг встояти. Люди
на   тротуарах   -  чи  видалося?  -  закрокували  швидше,  а  більшість  просто
притиснулася  до  стін. Військо, що супроводжувало воза, підтягнулося, хоча й не
чутно  було  ніяких  команд.  Проте Лікон з Ізбаром могли їх просто не почути за
свистом  та  дзвоном  оркестру, котрий на мить ніби захлинувся і заграв гучніше,
ніж досі.
Ізбар   подивився  на  церемоніймейстера.  Краплі  поту  проступили  на  скронях
старого, дихав він часто і шумно.
- Що трапилось? Ви зле почуваєтесь?
- Ніяк, - пробурмотів той. - Ніяк. Нічого. Все цілком рівне.
Пролунав  дивний  звук,  пересилюючи скрип коліс та завивання оркестру. Високий,
пронизливий,  чистий, наче хтось виконував нехитру мелодію з трьох-чотирьох нот.
Звук  піднімався  все  вище  і  нараз  зник. Здавалося, що запанувала тиша, хоча
оркестр грав, а колеса заторохтіли сильніше, бо коні придали ходи.
- Що це?
- Нічого це не є, е-е-е.
Однак  пояснення вже були непотрібні. Звук пролунав майже поруч, а потім Лікон з
Ізбаром побачили й тих, котрі ті звуки породжували.
Вони  обтекли  воза  двома ручаями. Видовжені й приземкуваті, на кривих лапах, з
розкішною  лискучою  шерстю.  Опалові  очі,  перехрещені  горизонтальною щілиною
зіниць,  ковзнули  поглядом по возу, воїнах. Списи були виставлені, хоча воїни й
не  дивилися  на  звірів. Різкий мускусний запах вдарив у ніздрі. Звірів було не
менше,  як  три десятки. “Шибельник” судомно вчепився в Лікона. Воїни бігли біля
воза  щонайближче.  Але  видовжені,  плескаті  морди  звірів  уже повернулися до
тротуару.  Люди там стояли безмовні, непорушні, звівши погляди до неба, ніхто не
дивився  на  звірів, - а ті, що в чорному, дивилися на людей, і дивилися уважно.
Звірі  порівнялися  з одним із пошкоджень у дротяній сітці, граційними стрибками
вони  здолали  висоту  тротуару,  вихопились,  пробігли  повз  найближчу групу і
накинулись  на  наступну, численнішу. Ніхто не зробив жодного поруху задля свого
захисту.  Пролунало  кілька  здавлених зойків. Ніхто не дивився в той бік - лише
Лікон  з  Ізбаром  не  в  змозі  були  відвести  погляд,  роззиралися, наскільки
дозволяли  кайдани. Потім звірі обігнали їх. Вони відходили. За спиною в кожного
теліпався  чоловічок.  Дехто  ще  кволо  сіпався. Червоний пунктир позначав шлях
зграї.
- Що це?
- Чому? - обурено почав Ізбар.
Церемоніймейстер глибоко зітхнув, опановуючи себе.
-  Ми  наближаємо  на  імператорський  палац!  -  він  намагався, аби його голос
прозвучав щонайурочистіше.
- Що це за звірі? І чому ви...?
- Які є звірі? Ніякі звірі не є були. Шановним просто поздавалося, обдивилися. 

Кайдани  були  винесені, масажисти розтерли руки й ноги, і терранці перевдяглися
у  спеціальних  покоях  палацу.  Було  волого,  повітря  стояло  неживе. Лікон з
досадою  помітив,  що  руки  тремтять,  -  не  лише  від ідіотського маскараду з
кайданами  та шибеницею, а від нападу хижаків на центральному проспекті столиці.
І  жодної  спроби  захиститися!  Може,  це також мало стосунок до комедії? Але ж
кров лилася насправді.
- Старий, принаймні, перелякався не на жарт.
-   Незбагненне.  Доволі  сучасна  цивілізація  -  з  зорельотами,  антигравами,
космічними  десантниками.  Невже  вони  неспроможні  захистити столицю від хижої
зграї?
- Може, це священні звірі?
-  М-м-м...  Тоді старий хоча б натякнув. А загалом, на такому рівні цивілізації
терплять лише тих тварин, які людей не їдять.
-  Вітаю  вас,  панове, в наших краях! - почулося від дверей, і обидва прибульці
обернулися на голос.
То  був  фінеранець  з рисами обличчя не зовсім фінеранськими. Він простував від
дверей,  як  і  годилося,  задкуючи,  спиною  до терранців, але вже на півдорозі
розвернувся  обличчям вперед і пішов нормально. Гострий кінчик його нижньої губи
випинався  так,  що  його  можна  було  сприйняти  за  висолоплений  язик, проте
насправді  то  5уло  щось  на кшталт широкої земної усмішки. До цього треба було
якомога  швидше  звикнути,  як,  зрештою, і до того, що щира людська усмішка тут
виражала  смертельну  погрозу.  Обидва посланці Терри випнули і собі нижню губу,
аби   відповісти   згідно  з  фінеранськими  звичаями.  Тоді  той,  що  увійшов,
усміхнувся по-земному, хвилину повагавшись, Лікон з Ізбаром відповіли тим же.
-  От  і  чудово.  Це  дає  мені  надію  сподіватися,  що  і  в усьому іншому ми
порозуміємось,  -  він говорив по-терранському без найменшого акценту, чисто, як
у  будь-якому  місті  Землі.  Поглядом  вказав  на  високі  - з приступками, щоб
піднятися  -  сидіння.  -  Прошу, ще маємо час. Тут прийнято сидіти якнайвище...
Дозвольте відрекомендуватися: вашою мовою моє ім’я  найкраще  перекласти  як  Меркурій.  В  Імператорській Канцелярії Зовнішнього
Спокою я займався тим, що пов’язане  з  Терранською  Федерацією.  Досі, відверто признаюся, я не був обтяжений
справами.  Але  разом з вашим благополучним прибуттям моє неробство, сподіваюся,
скінчиться.  Поки  що  я  буду  вашим  перекладачем і певною мірою опікуватимуся
вами.  А  я  вже  потерпав,  що  геть  забуду  мову.  Я ще не припускаюся грубих
помилок?
-  Ви  нас  просто  приголомшили,  - цього разу Лікон говорив щиро. - Важко було
уявити, що тут знайдеться людина, котра розмовляє...
-  Як чистокровний терранець? Запевняю вас, Ваша Променистість, якщо проживете у
нас  років  тридцять,  то  й  ви  навчитеся  кашляти  без найменшого чужорідного
призвуку.
- Ви хочете сказати, що...
-  Так, я бував у ваших краях. Років із тридцять... І не сприйміть за формальний
комплімент  -  мені у вас дуже сподобалося. Багато що. Траплялися дні, коли було
важко   уявити,  що  я  буду  змушений  полишити  вашу  чудесну  планету...  Але
повернемось  до  справ. Зараз, коли ви удостоїтесь імператорського прийому, саме
час  розповісти вам бодай кількома словами про наше багате минуле. Наш світ - це
світ  традицій,  яким  уже  сотні  й навіть тисячі років. Вони часом спричиняють
певні  незручності,  можуть  навіть  викликати  сміх у сторонньої людини, але ми
дорожимо  своїми  традиціями  і  дотримуємося  їх.  Вони - запорука стабільності
державних  засад.  А наше суспільство достатньо стійке. Одною з традицій є і той
спосіб,  яким  вас  нині  сюди  привезли.  Вчора  ви  прилетіли  пізно, і старий
церемоніймейстер,  прагнучи зберегти час вашого відпочинку, не зробив необхідних
роз’яснень,  а  вранці було вже не до того. Це я зроблю зараз... Ми - Імперія. - Він
поглянув  на  прибульців багатозначно. - Рівних нам немає у Всесвіті. Думати так
-  також  традиція,  і  дуже живуча. У нас не може бути послів; можуть бути лише
прохачі  з  підкорених  нами  світів. Ми розмовляємо з усіма зверхньо. І хоча на
ділі  ми  не  тільки визнаємо, але й виконуємо усі настанови Галактичного права,
посол може з’явитися  до  імператора  лише в кайданах, хай і в бутафорських, під шибеницею, в
супроводі  ката  й  натовпу  його  уярмлених співвітчизників. Колись, певна річ,
ланцюги не були бутафорією, а раби - статистами. Але ті часи давно минули.
- І всі посли згоджуються з такою... програмою?
-  Не всі. - Фінеранець усміхнувся. - Через це наші зовнішньоімперські відносини
хирлявіють, і ми щиро вам раді.
- Скажіть, а чому б...
-  Одну  хвильку.  Пробачте,  що перебив вас, але часу в нас обмаль, а я ще мушу
вас   про  дещо  попередити.  Тож,  традиції...  До  людини,  якій  маєте  намір
засвідчити  свою повагу, ви наближаєтесь спиною вперед. Також давня традиція. Ви
показуєте, демонструєте своє довір’я,   підставляючи   уразливіше   -  спину.  Повертаєтесь  обличчям  залежно  від
співвідношення  ваших  знатностей.  До  імператора  повернетесь обличчям лише на
його   прохання.   Я  буду  поруч  і  підкажу,  коли  треба  зупинитися  і  коли
повернутися. Чи зрозуміло?
- Цілком.
-  Коли  ви  обернетесь,  то  побачите,  що імператор сидить на підвищенні. Але,
розмовляючи  з  ним, дивіться не на нього, а набагато вище, майже в стелю. Також
традиція:  це  означає,  що  ви такої думки про велич імператора. До речі, титул
імператора  - Навіки Засліплюючий. Щодо мене, то я, як і ви, удостоєний Приємної
Променистості.  Якщо  все буде гаразд, то згодом стану Прекрасною Променистістю.
Далі  йде Вражаюча, потім Небувала. А далі вже починається ранг Засліплюючих. Це
так, для вашого загального розвитку... Запитання є?
- Коли ми зможемо приступити до безпосередньої роботи?
- Очевидно, завтра...
- Що означає слово “екха”?
- Не памґятаю. Не знаю. Мабуть, архаїзм? Я поцікавлюся.
- Але ми бачили по дорозі...
-  Ви нічого не могли побачити такого, про що варто було б запитувати будь-кого.
Але вже час. Памґятайте: тільки спиною вперед. А запитання - тільки про здоров’я.

Від  прийому  залишилось  дивне враження, суміш архаїки і сучасності. Галактична
торгівля  встигла  уніфікувати  смаки  і  моди.  Архаїка - в розмовах і манерах,
сучасність - в обстановці і вбранні.
Зустріли  представників  Федерації  загалом  доброзичливо.  Імператор - зморений
фінеранець  з  вузлуватими  пальцями  -  задав  аж три запитання, що було виявом
граничної  прихильності,  як  пояснив  Меркурій.  В  запитаннях  ішлося,  чи без
неприємних  пригод  минула мандрівка (“Навіки Засліплюючий, ніщо не стримало нас
на  шляху  до  вашого  світу!”  -  відповів  Лікон), чи сподобалася столиця (“Це
неповторимо,  нічого схожого не існує в Галактиці!”) і чи правда, що фінеранські
жінки  найкрасивіші  у  Всесвіті  (“Насмілюся  сказати,  що  вони засліплюють!”)
Імператор зволили усміхнутись.

Хоча  для повернення до дому мали проїхати ніби й небагато, охорона посольського
екіпажу  виявилась  численною.  Солдати  утворили  живий  коридор,  яким посли з
Меркурієм  пройшли від парадного входу імператорського палацу до свого лімузина.
Солдати  стояли  обличчям у різні боки, виставивши списи, ніби мусили стримувати
натиск неіснуючої юрби.
-  Скажіть, даруйте за цікавість, а після подібних прийомів у вас не пригощають?
-  першим  заговорив Ізбар. - Я, відверто кажучи, після сьогоднішніх хвилювань з
великим задоволенням би трохи перекусив...
-  Бенкет?  -  Меркурій  усміхнувся. - Ми щодо харчів народ не вельми багатий, а
відтак і ощадливий. Зайвого не зґїмо  і  нічого  не  викинемо. Кожний їсть своє. До всього ж імператор не сяде за
один стіл з тими, кого привезли в кайданах. Пробачте, але - традиція...
Лікон  з докором поглянув на товариша, той зрозумів і вирішив не продовжувати цю
тему.
-  Імперія,  врешті,  також  традиція,  - промовив Меркурій. - Ми були Імперією,
коли  володіли й владарювали на дюжині планет. Вони й зараз формально становлять
єдність,  а  насправді  кожна  пішла  своїм  шляхом,  утворилися  нові зв'язки -
Галактика  велика...  Віддавна  ніхто  не  платить  данину,  нам  доводиться все
купувати,  а  ми  небагаті.  Нас наздоганяють, технічний розрив скорочується. Ми
можемо себе тільки прогодувати. Тож не до бенкетів.
Нараз   Лікон   зрозумів,   що   радник   має   свій   зиск  -  адже  згідно  із
загальногалактичними  нормами  за  такої  ситуації  спільний обід чи вечеря були
обов’язковими, а Меркурій не міг цього не знати. А той вів далі:
-  Так,  не  до бенкетів... Цьому вчить Кодекс. Ви повинні знати Кодекс, вивчати
його  глибоко  й серйозно. І зовсім не тому, що це порада імператора. Але про це
трохи згодом: тема вимагає ретельного підходу.
-  Що  ж,  -  сказав  Лікон.  -  Традиція  є  традицією.  Ми й не сподівалися на
запрошення  імператора.  Ввічливість  -  явище  обопільне.  Ми  поважаємо  й  не
порушуватимемо   ваші   настанови  й  традиції.  Відсутність  бенкета  на  честь
встановлення  дружніх  контактів між планетами - звичай незгірший і не кращий за
інші.  Але  є  традиції  і  в  нас.  Гадаємо,  що сьогодні ми мусимо посидіти за
спільним столом. Я запрошую Вас на вечерю.
- Але... - почав Меркурій.
- Наші речі, сподіваюсь, вже доставили в резиденцію, а там, якщо не зраджує пам’ять,  є  деякі  припаси.  Принаймні,  на  одну  вечерю в такому скромному складі
повинно вистачити.
Меркурій не заперечував.
Солдати  зіскочили  з  машин  і утворили їжакуватий від списів коридор до дверей
резиденції, де вже з’явився людиноподібний робот в лампасах. 
І раптом Лікон, котрий простував першим, завмер...
Протяжний,  чистий  звук  пролунав  над  тихою  вулицею  -  нехитра мелодійка із
трьох-чотирьох нот. Тепер вони вже знали, кому належить цей голос.
- Ви чули? - обернувся Лікон до Меркурія.
- Не затримуйтесь, Ваша Променистість, - у відповідь мовив фінеранець.
- Але ж ви чули?
- Про що ви? Я не чув нічого, окрім ваших слів. 
Лікон мовчки пішов слідом.

Покої вражали розкішшю.
-  Вам  тут подобається? - запитав Меркурій. - В цьому будинку ще зовсім недавно
мешкала одна із Небувалих Променистостей.
-  Таке  враження,  - сказав Лікон, - що Небувала Променистість виїздила звідси,
сказати б, наопашки. Схоже, що вона не взяла з собою геть нічого.
- Вона любґязно  залишила  все  Імперії.  А  Імперія  пропонує  це зараз до ваших послуг. -
Меркурій  промовистим  жестом  прочинив  двері. - Мисливська кімната. Погляньте,
які   трофеї!   Попередній  господар  будинку,  треба  визнати,  був  прекрасним
стрільцем.  Ось,  скажімо, голова ушафи. Яке громило, чи не так? Страховисько! А
втім,  це  -  сумирне  травоїдне  створіння. Проте убити його вкрай важко. Треба
дуже  точно  влучити  в  одне із двох вразливих місць. Полювання на ушафу дорого
коштує, треба їхати в екваторіальні області планети...
Лікон роззирився навсібіч. За дверима Ізбар з роботом торохтіли посудом.
-  Дивно,  -  мовив Лікон. - Забиватися на край світу - і водночас не мати серед
трофеїв голову хижака, котрого можна вцілити просто з кватирки.
- Не розумію вас, - в голосі Меркурія прозвучала пересторога.
-  Я  маю  на увазі звірів, цілу зграю яких ми бачили сьогодні в місті. Хижаків,
що безкарно вбивали людей.
- Навіть уявити не можу, про що ви...
- Навіщо робити якусь таємницю з очевидного факту?
- У нас немає таємниць. “Не зберігай таємниць, таємниця роз’їдає  душу,  душа  губить  тіло”,  - сказано в Кодексі, який ми глибоко шануємо.
Немає  ніяких  звірів.  Це  своєрідна  оптична ілюзія, віддавна поширена в наших
містах.  Наука  ще  не  встановила  причин  і механізмів, але рано чи пізно наші
пуголовки  доскіпаються  до суті... А зараз продовжимо огляд. Ось, погляньте, це
його мисливська рушниця.
-  Мисливська?  Оце?  Важко уявити: стріляти по тваринах із автомата з отакенним
диском. Тут, мабуть, добра сотня патронів?
- Майже. Я колись запрошу вас на полювання, і ви побачите, як це ефективно. 
Ізбар з’явився на порозі:
- Прошу до столу.
Стіл  був  накритий  у  кращих земних традиціях. Фінеранець прийшов у захват від
вишуканої  сервіровки,  від земних делікатесів, очевидно, ще не витруєних з його
пам’яті.
- О! Це я памґятаю... Я просто вражений. Я поважаю земні традиції!
- От і прекрасно. З чого почнемо?

- Панове! За імператора! АХХ! - і Меркурій сипнув у келих жовтуватого порошку.
- Ну, за імператора то й за імператора. ЕКХА!
- Зачекай. Що ти сказав? Екха? Звідки ти взяв це слово?
- Та воно ж на кожному будинку намальовано.
-  Там  написано,  що екхи - немає! Немає! А ти кажеш - екха, ніби вона існує. А
її  немає!  Зрозуміло? В Кодексі ясно сказано, що її немає - тож немає. А те, що
бігає вулицями - то не екха! Не екха!
- А хто ж бігає?
- Ілюзія! На вигляд ніби екха, а насправді - ні.
- Стривай. Екхи немає? То й ніякого вигляду в неї немає. А ти кажеш, що...
- Ну, це як у вас дракон. Вигляд є, а самого дракона немає. І не було.
- Тож екха - міф?
- Саме так - міф! Необгрунтовані страхи і вірування темних людей.
- А на вулицях полює не екха, а хтось із виглядом екхи?
- Так... Саме так: з виглядом екхи, але не екха. Саме так.
- Ну, то хто ж?
- Послухай, налий мені ще. Хочеш із порошком?
- А навіщо з порошком? Для чого він?
-  Для  веселощів.  Проти  стресів,  і  на  душі легше. Ну, як хочеш. За Кодекс!
Кодекс - це сила!
- Меркурію, ти все розмахуєш оцим Кодексом, а ніяк не поясниш, що це таке.
-  Невже?  Пробачте.  Кодекс  -  це...  У  вас  немає для перекладу аналогічного
слова...  В  ньому  вся  мудрість.  Вся  система  держави.  Всі основи політики.
Тлумачення  всього.  Того, що було, що є, що має бути... Склепіння життя. Основа
існування.  Сяйво розуму. Мудрість віків... Ні, це неможливо перекласти... Кожне
слово  в  Кодексі  виповнене  океаном  значень.  І  тому Кодекс у всьому жорстко
визначений  і  водночас  нескінченно гнучкий. Безліч вождів встановлювали безліч
законоположень  і проголошували безліч мудростей. Ось де джерело. Коли оголосили
імперію, все це було об’єднано.  Так  виник  Кодекс,  де  сказано,  що  жодне слово в ньому не може бути
пропущеним або заміненим на інше.
- Інакше кажучи, структура суспільства незмінна...
-  Структура...  Перепрошую,  я  сам  наллю...  Дякую...  Я ж говорив, що Кодекс
незмінний,  але  гнучкий.  Інакше  б  ми  давно загинули. А ми не загинули. Наші
предки  створили  осяйну  Імперію.  Нині  вона  вже  не та, що була... Але ми її
відновимо!  Вже  є  ідеї.  Нам  потрібен  новий  простір. Ми загинемо без нового
простору!
- А хто вам загрожує?
- Нас просто зжеруть.
- Незбагненно.
-  Ах, облиште грати дурника. Так у вас кажуть? Нас усіх зжеруть, якщо ми вчасно
не заберемося звідси. Ви самі бачили, як це відбувається в центрі столиці.
- Це ви про ілюзії?
-  Атож! І не скажу нічого іншого. Бо Кодекс твердить: екха - міф. І ці слова не
допускають ніякого іншого розуміння. Міф! Екха не існує!
- Важко все збагнути. Екха не існує. Екха благоденствує.
-  Це  стара  історія...  Колись  екхи жили в густих лісах. Було їх зовсім мало.
Навіть  походження незрозуміле - може, їх породив якийсь божевільний біолог? Про
це  не  збереглося  певних  відомостей.  Але  й  тоді,  давно,  екхи  були вкрай
агресивні  й  полювали  на  людей. Але то траплялося зрідка, вони жили в лісах і
мали   вдосталь  лісової  живності.  Деякі  племена  почали  поклонятися  екхам,
обожнювали  їх.  Екхи  були  жорстокі  й  безпощадні,  а відтак заслуговували на
поклоніння.
- Це зрозуміло.
-  Але  виникла  Імперія...  Імперія  не  терпить  ідолопоклонства.  Екхів  було
вирішено  знищити.  Але марно. Залишилась їх жменька, проте в непрохідних хащах,
їх  мало  хто  міг  побачити  на  власні  очі,  а  хто  й  бачив,  то вже не міг
розказати...  А поклоніння залишилось. І от черговий імператор оголосив, що екхи
не існують, що це - плід вимислу, неосвіченості, забобонів.
- Починаю розуміти.
-  І  ці  слова  увійшли до Кодексу. Екхи - це міф! Екхи не існують! А Кодекс не
помиляється.
- І ніхто навіть не засумнівався?
-  Хотів  би я подивитися на ваші сумніви. В Кодексі сказано: “Початок сумніву є
сам  сумнів, сумнів у малому є сумнівом у великому, бо велике утворене з малого.
Сумнів  у  великому  є  зрадою.  Зрада  -  це  смерть”.  Ну  як?  Маєте  бажання
сумніватися?  Налийте  мені ще трохи... До речі, ви особисто можете сумніватися.
Послів  ми  не  чіпаємо.  Тільки  висилаємо,  і  то не відразу, а після третього
попередження.  Після  вашої  сьогоднішньої  поведінки завтра на возі ви матимете
перше  попередження.  А  ще  в  Кодексі сказано: “Існує те, що повинно існувати.
Чого  не повинно бути, того немає”. Розумієте? Кодекс базується не на тому, що є
і чого немає, а на тому, що повинно і не повинно бути!
- Тож Кодекс не помиляється...
-  Безумовно. Тому визнання помилки, навіть найменшої, в Кодексі є сумнівом у...
м-м-м...  Ні,  дуже  вдячний, без порошку пити зовсім нецікаво... Не хвилюйтесь,
будь-які  припаси  ви  отримуватимете  з Терри без перешкод і навіть без мита, я
особисто  вилітатиму  назустріч  транспортам...  Хіба я не казав вам, що в моєму
розпорядженні  прекрасний, хоча й невеликий, корабель, на котрому можна долетіти
до  будь-якої  нашої  колонії?  Ось  ми  з вами зараз сидимо, а корабель готовий
стартувати...   Будь-якої   хвилини...   Але   про   що  це  я?  Про  сумніви  в
непогрішимості Кодексу? Сумніви шкідливі. Все, що було правильним сто і п’ятсот років тому, правильне й нині.
- Дурниця, сказана тисячу років тому, залишається дурницею і сьогодні...
-  О, не завжди. Ваша Променистість, далеко не завжди... Наш світ стабільний, бо
він  незмінний.  Наш  світ  на  відміну  від  вашого  -  це  міцна  башта,  а не
двоколісний  -  як  його? - велосипед, що зберігає стійкість лише у русі. І саме
тому  екха  й  сьогодні  -  міф, вигадка паскудних ідолопоклонників. А якщо екхи
немає,  то  ми  її не бачимо. Неможливо побачити те, чого немає. Ми не чуємо, бо
як  почути  неіснуюче?  Ми  не  боїмося  -  бо хто ж боїться древніх міфів? І не
захищаємось, бо захист є визнанням існування.
Терранці мовчали.
-  Коли  екха  була  ідолом,  її  все  ж  можна  було  вбити,  тільки треба було
вибачитись.  Коли  вона  стала  міфом,  винищення її припинилось. Неіснуюча екха
осміліла.  У  неї  не  залишилось  ворогів,  адже  з  іншими  хижаками  закон не
церемонився.  Екха розмножилась. Нині їх мільйони. Екха вийшла з лісів, коли там
не  залишилося  людей.  Люди  всі  повтікали, безумовно, не від екхи, бо ж її не
існувало.  Але  знаходилось  безліч  інших причин... Екха підступила до міст. Ви
бачили  центр  столиці.  Ви  не  бачили  передмістя.  Там  безлюдно! В полишених
будинках  мешкають  екхи.  В  них  немає турбот. Харчі розгулюють вулицями. А ми
самі  вже  забули,  коли  наїдалися.  Ми  голодуємо,  бо  ферми  пустують - люди
розбіглися або ж з’їдені.  Нас  лишається  все  менше.  На ферми зараз висилають каторжників. У нас
більше  немає  страт:  замість  катів  роботу виконують екхи. Я вам кажу, ми або
втечемо, завоюємо собі інше місце у Всесвіті, або ж нас зжеруть!
-  Даруйте,  -  не  витримав  Лікон.  - Але ж у вас армія, прекрасні десантники,
сучасна зброя...
-  Зброя  не  стріляє  без  команди.  Трапляється,  що  дехто у відчаї, нехтуючи
Кодексом,  починає  захищатися.  Але  тоді  - накази за всією суворістю, і зброя
починає  стріляти  в  людей,  бо  люди  існують, а екхи - немає. Хто насмілиться
віддати  наказ  вбити  екху?  Хто насмілится визнати, що в Кодексі помилка? І де
опиниться   такий   сміливець  вже  за  півгодини?  Ні,  єдине,  що  здатне  нас
порятувати,  -  це  експансія. Місце у світі. Інше місце. Колонії - це не вихід:
вони  не  хочуть  нас,  як  і  нашого  Кодексу. Нам потрібні нові світи. Далекі.
Придатні  для  життя.  Без  екхи. Для того, щоб твердження Кодексу нарешті стало
істинним.
-  Інакше  кажучи,  -  уточнив  Лікон,  - ви не Кодекс прилаштовуєте до світу, а
хочете світ прилаштувати до Кодексу?
- А чом би й ні? Що в тому поганого?
-  А якщо в корабель, на якому ви рушите на штурм нового світу - а корабель буде
величезний, чи не так? - якщо в корабель пробереться екха? Адже ви її не вб’єте, й не викинете, ви її просто не помітите. Чи ж не так?
-  Так!  -  люто  крикнув  Меркурій. - Так! І чорні мундири будуть так же пильно
слідкувати,  чи не помітить хтось екху, тим самим визнавши її існування... Але я
захоплююсь  мужністю  чорних:  вони  ризикують  життям,  як  і решта на вулицях.
Чорних  екхи  також  хапають. Знаєте, чому за нашим столом немає господаря цього
будинку?  На  полюванні  на  нього  накинулись  екхи. Він був хоробрий і влучний
мисливець,  з  ним  була  й  жінка.  Він  поклав  трьох  хижаків  із того самого
автомата,  який  вам  так  сподобався...  Екхи  розбіглися: вони - боягузи, вони
тікають при найменшій небезпеці...
- А яка ж доля Променистого?
-  Його визнали винним у сумніві. Він сам нічого не приховував, та й докази були
незаперечні.  Ні, не вбиті екхи, їх ніхто не помічав. А люди, котрі чули, як він
кричав:  “Обережно! Екхи!” Його відправили на ферму. Коли йдеться про Кодекс, то
навіть Засліплюючі не можуть відчувати себе в безпеці.
- І надовго його?
-  Наївне  запитання. На фермах також бігають екхи, а в нього вже не буде зброї.
Тож  -  ненадовго...  Але ви про щось запитували... А-а, про екху на кораблі! Ви
розумний  чоловік, ви хочете сказати, що нам не втекти від екхи, що ми носимо її
в собі? Не знаю, не знаю. Але там у нас буде бодай якась надія...
-  Шановний,  - сказав Ізбар. - А чи не послати вам цей Кодекс подалі?! Визнайте
реальність. Адже Фінера від цього не загине, а навпаки...
-  Скажіть  це  не мені, а імператорові. Хто буде слухати мене - окрім худоби на
фермі,  куди  я  одразу  потраплю?  На  худобу, до речі, екха не нападає нині: у
худоби - копита, роги, зуби, та й Кодексу не читала...
Меркурій раптом клюнув носом, затих і за якусь хвилину заплющив очі.
-  Спить, - промовив Ізбар. - Перебрав він свого порошку, це ясно. Давай його на
диван перенесемо. Хай до ранку у нас поспить.

Поспати  до  ранку не вдалося. Опівночі їх розбудив Меркурій. В його погляді був
жах.
- Прокляття! Все загинуло! Навіщо я це зробив?
- Що?
-  Порошок...  Надто  багато...  Не  можна  було  так  багато...  Я  стільки вам
наговорив.  О,  Великий Кодексе! Клянусь імператором, я загинув! Та й ви також -
існує межа і для послів.
-  Меркурію, облиш, ну, потеревенили трохи, з ким не трапляється. Не будемо ж ми
на тебе і на себе доносити. Врешті, ваш Кодекс для нас - не закон.
-  При  чому  тут  ви?  А  підслуховування... Я навіть знаю, де вмонтовано кожен
мікрофон...  Але я не володів собою - порошок, і ваші земні традиції... Записане
кожне слово! І зараз, до речі, пишеться.
- Тоді чому ж за нами ще не прийшли?
- Прийдуть. Ще рано.
- Церемоняться турбувати серед ночі?
-  Ні,  але  запис робиться автоматично. А прослухується з восьмої години ранку.
Коли відповідні чини зґявляються в Канцелярію.
- Тоді у нас ще прірва часу!
-  А  навіщо  нам  ця  прірва?  Що ми з нею робитимемо? Ми - злочинці, а спротив
тільки зашкодить...
-  Не  панікуйте. У нас чотири години. Це багато! Ти не можеш за цей час знищити
записи?
-   Апаратура   в  Канцелярії  Внутрішнього  Спокою.  Мене  туди  і  близько  не
підпустять. Ніщо нас не врятує. Немає такого місця на планеті...
- А поза планетою? Ти говорив про корабель. Прибрехав після порошку?
- Ні, щира правда. Корабель на космодромі.
- Якщо ми доберемось до нього, він злетить?
-  До  восьмої  години ранку - безсумнівно. До восьмої години - я Променистий, а
не злочинець. Але... У нас немає машини...
- А пішки?
- Ви знущаєтесь... Нас елементарно зжеруть.
-  Це ми ще побачимо. Збирайся. Без тебе ні до якого корабля ми не підступимось.
Виберемо собі кожен у мисливській кімнаті щось надійне. Патрони там є?
- Там все є. Але, панове, ви хочете...
-  Ти  мав  намір  запросити  нас  на  полювання?  От  і  трапилась нагода. Ми з
вдячністю   приймаємо  запрошення.  Прекрасна  нічна  прогулянка...  А  корабель
швидкісний?
- Варто нам вийти у співпростір - і ми недосяжні. Але нас розтерзають екхи.
- Ось три автомати. Ти якому надаєш перевагу?
-  Я?  Байдуже.  Давайте  ось  цей.  Ви  знаєте, екхи забрали мою дружину... Вже
багато років тому... А я навіть не можу покласти квіти на те місце...
Ізбар поклав руку йому на плече:
- Ходімо, брате.
- Одну хвилинку... Коло брами нас обов’язково запитають...
-  Так  і скажеш, як воно є - ти запросив нас на нічне полювання. Повернемось до
дев’ятої години.

Прохолодний  нічний  вітер  ковзнув  по  обличчях. Передсвітанкові хмари смугами
лежами на небокраї.
-  Куди  нам?  Не бійся. Тримай себе в руках. Чому ти вчора нічого не сказав про
дружину?
-  Пробачте... Вчора я розплакався б... Нам ліворуч, на проспект. Година ходу до
магістралі. Там екхи не ходять - нема чого з’їсти. Зустрінемо якусь машину. Якщо зупиниться...
- Зупиниться, - пообіцяв Ізбар, поплескавши долонею по автомату.
Вони  йшли  швидко,  один за одним - Ізбар, Меркурій, Лікон. Була тиша. Панувала
тиша.
-  Слухай-но,  брате...  -  мовив  Лікон.  -  Звідти...  ну,  куди ми прилетимо,
звернися до планети. До Імперії. Скажи бодай те, що ти говорив нам.
Знову йшли мовчки.
- Ви, терранці, дивні люди.
- Чому?
-  Я  вмію  стріляти  - це зрозуміло. Врешті-решт я - імперський офіцер. Але ж у
вас багато століть мир. У вас немає екхи. Але ви не розучилися стріляти.
- Любий Променистий, - сказав Ізбар, - коли виходиш у Космос, треба завжди пам’ятати, що можеш зустрітися з екхами...
А за мить вже зовсім іншим голосом він приглушено скомандував:
- Стій!
Вони зупинились.
- Мені здалося? Чи справді зблиснуло?
- Вони, - трагічно мовив Меркурій. - Це їхні очі.
-  От  і прекрасно. Все йде за планом. Не тремти, Променистий. Ти ж запросив нас
на нічне полювання. І ми тобі за це дуже вдячні. Приготуємося!
- Головне - стріляти до стрибка, - ледь чутно видихнув Меркурій.
У  зграї,  як  і  вдень,  було  голів  із  тридцять.  Рухалась вона безшумно, не
поспішаючи.  Світилися  очі,  шерсть виблискувала. Забачивши людей, ватаг підняв
голову.
-  Гарні,  -  мовив Лікон, аби заспокоїтися й заспокоїти Меркурія. - Шуби з них,
мабуть, чудові...
- Зброю напоготів!
Звірі підступали.
- Багато їх, бісових душ. Але ж вони - боягузи. Чи не так, Променистосте?
-  Зараз  вони  нічого  не  бояться,  -  Меркурія  лихоманило. - Вони не чекають
спротиву. Вони не знають, що це таке.
-  А  це  завжди  дурне  діло - не чекати спротиву, - сказав Ізбар. - Це наївно!
Увага! Слухати команду! Всі разом... Вогонь!!!
І  тиша  розкололася.  Било  усього  три  автомати,  але  серед безвіконних стін
гуркотіло так, що видавалося - рушиться сама Імперія.


© НАУКА І СУСПІЛЬСТВО.- 1987.- № 9-10.
© ТЕСЛЕНКО Олександр, переклад з російської, 1987.