Лісо Берта
Конотопець Наталя


Ласо зашморгнуло її надійно й міцно. Лука ще раз для певності обмацав локатором обриси полонянки і залишився задоволеним: вона була саме такою, як йому хотілося, - велика, пелехата, важка. Тепер попереду декілька напружених годин польоту на гравіплані крізь вологу, холодну, сліпу темінь. Коли добереться до місця, обережно знизиться, зніме ласо і... зможе спокійно відпочивати.
Лука відгорнув зволожений рукав куртки, звірив компас, глянув на годинник, а потім на прилади гравіплана: все йде нормально, можна трохи розслабитися.
Берт наголошував, що діяти потрібно швидко, щоб не заскочив на півдорозі світанок. Лука врахував застереження, часу в нього ще досить. Потрібно лише заспокоїтися, взяти себе в руки і спробувати позбутися майже підсвідомого страху і нервового напруження, які тримають його в своїх лабетах ось уже кілька годин. Адже тепер перед ним вільний шлях. І хоча він теж потребує обережності, все ж прикрі несподіванки на ньому майже виключаються. Сьогодні Лука, як і кожний порядний фермер, зустріне ранок на своєму полі. Прокинеться ще до схід сонця, а в світлі його перших променів милуватиметься, як п’є земля життєдайну вологу. Уява так виразно змалювала насолоду тієї миті, що, здавалося, віддав би все на світі, аби оце зараз те щастя мати. Але замість омріяних ласкавих і теплих сонячних променів відчув, як тіло обволікає холодна мряка, що насувалася на нього з усіх боків, навалювалася згори, підкрадалася знизу. Лише тепер пригадав пораду Берта, на яку в поспіху не зважив: одягти водонепроникний плащ. Легко було Бертові давати добрі поради. А в Луки й без них голова лускалась від важких дум. Уже кілька днів над його полем свистів гарячим подихом змія-лиховісника суховій. Либонь, саме він видув, видмухав з голови статечного фермера весь глузд та штовхнув його до Берта в пошуках бодай якогось рятунку. Гризоти, пов’язані з надією на той порятунок, гострим цвяхом довбали й довбали його голову, а всі другорядні, хоча й мудрі поради Берта відлітали від неї, як горох від стінки. Запам’ятай він усе, не ловив би зараз дрижаків. Та кат з ним, тим дощовиком, перетерпить, не таке терпів...
Завтра по обіді, коли добре відпочине та цілком заспокоїться, віднесе Берту ласо і подякує за допомогу. Власне, якщо бути чесним, усе те буде лише приводом для зустрічі з Бертом, а насправді Лука відчуває внутрішню потребу, просто-таки необхідність розповісти про свою страшну нічну подорож, про оці дрижаки, які тіпають його тіло чи то від страху, чи від холоду. Ця розповідь має зцілити Луку, бо відтіснить небезпечний політ у минуле, зробить його такою собі напівреальною подією, схожою на сон, що не має ніякого впливу на дійсність. Лука знову стане чесним, розважливим фермером, який не має ніякого відношення до свого підозрілого сусіди. Він залюбки поговорив би з ким-небудь іншим, але нікому в цілому світі не має права розповісти про те, що пережив цієї ночі. Нікому, крім Берта. Позичене ним ласо, яке має принести йому фермерське щастя, наміцно в’яже його з сусідою.
Берт його спільник! Як здивувався б Лука, коли б почув про це на якийсь місяць раніше.

*       *       *

У його поля вгризався великий пустир. Вгризався непомітно, поступово. Кажуть, так невловимо для людського ока наступає на сушу море. Пустир - його ворог, це без сумніву, але, може, й оборонець - він ліг нездоланною перепоною між Лукою і рештою світу. Пустир обклав його ферму з усіх боків, як мисливець вовка, і тільки чекає не дочекається, коли той повністю знесилиться. Але в спогляданні тих безкраїх безплідних земель Лука знаходить і певну насолоду - порівнює і бачить себе переможцем, його квітучий шматочок землі - мов оаза на грудях мертвого чудовиська.
Інколи на пустирі з’являються люди, які з невідомих причин кинули місто. Спершу в них проявлялися наміри оселитися тут назавжди. Прибулі будували з брухту сякі-такі халупи, тим намагалися оживити мертвий пустир. Але їхньої енергії вистачало ненадовго. Вони зникали так само непомітно, як і з’являлися, тільки чорні безформні подоби їхніх жител ще довго бовваніли. Але ні на ті житла, ні на людей Лука не зважає. Вони теж тримаються осібно, не вступають ні в які стосунки з Лукою: бояться чи остерігаються його. І хоч Лука знає, що вони прийшли з інших місць, мають на думці перебути тут якийсь час, йому здається, що вони - породження пустиря, потворне доповнення до його мертвої пустельності.
Нову халупу Лука помітив одразу ж, як тільки вона з’явилася. Не тому, що чимось відрізнялася від попередніх, і не тому, що виросла якось раптово: увечері ще не було, а вранці - от тобі маєш. Це Луці байдуже. Здивувало те, що той, хто будував халупу, не намагався сховатися, уникнути зайвих очей. Він зробив собі житло на найвиднішому місці, прямо перед очима Луки, метрів за п’ятдесят від межі ферми. “Може, зібрався щось поцупити? Видивляється? -подумав Лука. - Але невже він не знає, що в цьому безлюдному закутку житло пильнується найновішими зразками електронної охорони, яка фіксує навіть мишу, що забіжить до двору”.
Тільки повів плечима.
Новосел і далі поводився не так, як інші тимчасові поселенці пустиря. Того ж таки вечора Лука побачив чоловіка, що сидів біля входу до свого “палацу” і, спокійно попихкуючи люлькою, уважно розглядав його дворище. Признатися, в Луки це не викликало захоплення. А новосел мов затявся: цілими днями стовбичив біля порога і не відводив погляд від господарства Луки. Від його прискіпливого погляду вдавалося сховатися буквально на лічені години. Лука вдавав, що нічого не помічає, ніколи навіть не глянув у той ненависний бік. Тільки в думках як міг знущався з ледацюги, який цілісінькі дні б’є байдики. Він вигадував для сусіда найЬбразливіші прізвиська і шпетив ними і самого, і його халабуду. А оскільки фермерська робота не дуже переобтяжувала мозок, то все нові й нові лайки на адресу сусіди стали за забавку, за якийсь незвичайний десерт до одноманітної розумової їжі. Отой пустирем коронований король уважно вивчав усі рухи Луки, весь ритм його життя, і коли спершу настирливий погляд дратував Луку, збивав із завченого ритму, то з часом він звик до нього, як і до самотності перед тим.
Та ледве на землю опускався вечір, як ролі, ніби за мовчазною згодою акторів, мінялися: Лука після трудового дня сідав перепочити на порозі, викурити люльку і помилуватися заходом сонця, а сусіда ховався у своїй халупі. А оскільки та пишна “вілла” вписувалася своїм кострубатим дахом якраз у малюнок сонячного заходу, то мимоволі ставала предметом спостережень Луки. Здавалося, мовчазний двобій так надокучав сусідові за день, що ввечері він добровільно відступав, прагнув стати непомітним, зовсім зникнути з очей Луки. Тепер його халупа нічим не відрізнялася від тих покинутих руїн, що бовваніли на видноколі. Навіть тоді, коли присмерк досить щільно обкладав усе довкруг і час було у вікнах спалахувати світлу, звідти не вибивався жодний промінчик. Але халупа не спала. Вона жила. В тому Луці не доводилося сумніватися. Від зіркого погляду фермера не вдавалося сховатися тим скрадливим, мовчазним, мов тіні, постатям, які поспіхом ковтали двері дивного житла. “У “палаці” йде прийом, - потішався Лука. - Але що то за постаті? Чим все-таки займається його сусід? - відтісняли посміх надокучливі думки. - Видно, справа тут не чиста”.
Внутрішня відраза до всього нечесного змагалася з непогасною цікавістю до нерозгаданого життя прихідця. Та якщо той за кілька місяців вивчив Луку, як свої п’ять пальців, то Лука й далі був повністю необізнаний із заняттями і вподобаннями свого сусіди, а головне, навіть уявити не міг, з чого він живе.

*       *       *

Луку поглинали господарські турботи. Навіть невідступні думки про таємничого сусіда відійшли далеко на задній план. Що йому робити? Він усе підраховував і прикидав у думках, але, хоч як крути, виборсатися з тенет, в які непомітно потрапив, не вдавалося.
Він засіяв поле. Минули вже всі терміни появи сходів, але замість суцільного зеленого вруна прокльовуються лише одинокі кволі пагінчики, та й ті в’януть від нестерпної спраги. Передбачені прогнозами дощі, що мали бути такими рясними й частими, цієї весни над його нивою навіть не крапнули. З кожним роком їхня благодатна завіса рідшає й рідшає, і Луці доводиться вірити офіційним джерелам, які запевняють, що його невеличкій країні з неймовірними труднощами вдається відвойовувати собі життєдайну вологу на світовому гендлиську, де перемагають сильніші, ті, хто має вихід до морів та океанів. Хоча, і це теж добре знає Лука, за гроші на голову тобі зіллють яку завгодно повінь, тільки купи.
Гроші! Ще раз підраховує свої мізерні статки, остаточно впевнюється, що не може купити бодай маленьку хмаринку. Щоб врятувати поле, йому потрібен дощ. Саме зараз. Через два-три тижні, коли матиме гроші, буде пізно. Тоді ж почнуть нестися кури, і вони не підведуть його. Адже цього разу він не купував курчат в інкубаторі, бо там, виявляється, їх опромінювали, щоб швидше росли й міцніли. У нього курчат висиджувала квочка, вони ходили по натуральній траві, харчувалися просом з власного поля. Отож молоді курочки повинні нести яйця, які підуть по найвищій ціні. Ті гроші він і перетворить на дощ. Дощову хмару йому приправлять чемні й запопадливі агенти служби опадів на новеньких гравіпланах. Але до того часу поле вже буде мертвим... Йому вдасться сяк-так протриматися до осені, а потім, як і оце зараз, думатиме, де дістати грошей, щоб заплатити за ремонт і оренду своїх помічників-автоматів. Якщо навіть роздобуде грошей на автомати, їх не вистачить на дощ, і наступної весни смерть підповзе до городу, злиже й сад. його битва з пустирем закінчиться поразкою.
Це батько прикував його до цього клаптика землі, купленого за великі гроші. Батько все життя виплачував борг, а коли нарешті розквитався з ним, синтетичні продукти збили ціни, звели нанівець сенс у володінні плодючою землею. І ніхто не боронить Луці приорати від пустиря будь-який шматок поля. Та навіщо він, коли й батьківський спадок не може захистити від наступу жорстокого світу? Правда, є одна ниточка надії. Ниточка непевна, небезпечна, але... Першої миті так злякався цієї думки, що вимкнув у будинку світло, наче воно могло виказати його злочинні наміри.

*       *       *

Вранці похапцем ковтав сніданок. Вже давно намагається думати в такі моменти про будь-що, тільки не про синтетичну їжу, яку споживає. Лука не дозволяє собі з’їсти смаженої картоплі чи яєчні з шинкою. Запевняє себе, що більшість людей теж так харчується, як і він, переконує бунтівне нутро, що синтетичні продукти - корисні, що вони повністю забезпечують людський організм усім необхідним для життя. І до того ж дешево коштують. Це найголовніше. Лука не може дозволити собі харчуватися тими продуктами, які виробляє. Вони по кишені людям багатим, сильним, тим, хто стоїть біля керма держави, заправляє великим бізнесом, рекламує й виготовляє синтетичні продукти. Ці люди останнім часом віддають перевагу продуктам з господарства ось такого Луки, не шкодуючи на це грошей. А Лука не може виробити їх стільки, щоб вистачало на продаж і собі...
Кінчає сніданок і поспішає до автомобіля, великого, об’ємного ваговоза, в якому транепортує те, що везе на продаж до міста. Та сьогодні автомобіль порожній, швидко й легко мчить він рівною асфальтованою стрічкою. Водія теж не обсідають сьогодні звичні під час таких поїздок хвилювання, коли всі його думки рояться навколо майбутнього продажу. Взяти добру ціну за товар теж не просто. Фірма, яку постачає Лука, вимагає найнатуральнішої продукції. А ферму з кожним роком усе важче й важче вберегти від наступу штучного, синтетичного світу, який так змінив воду, повітря, землю, що вона здатна робити тільки сурогат. Однак фірму не проведеш! Продукцію фермерів перевіряють на радіоактивний вміст, роблять детальний хімічний аналіз, порівнюють за зовнішніми ознаками з прийнятими еталонами. Найменше відхилення від їхнього стандарту знижує закупівельну ціну. Фірма вимагає від Луки неможливого: успішно змагатися з цілим світом і перемагати в тій нерівній боротьбі постійно. Фермер не має права вносити в ґрунт ефективні мінеральні добрива, на межах його ділянки вдень і вночі працюють вловлювачі - фільтри небажаних хімічних речовин, які можуть бути в повітрі, його худоба не повинна пастися на будь-яких пасовиськах, а тільки на його власних, де трава цілком природна. Своє поле він не має права поливати водогінною водою. Лише дощі, і то далеко не всі, можна вважати відносно чистими від бруду, який несе з собою людська діяльність.
Та сьогодні все’ це не турбує Луку. Сьогодні він жене машину з єдиною метою - зустріти біля фірми знайомих фермерів та тих непевних людей без конкретного заняття, які завжди вертяться біля будь-якої справи: з ними він ніколи раніше не вступав у балачки, хоч і добре знав у обличчя. Волів робити свою справу чесно, бо не зазіхав на великі бариші, мав на думці мало - тільки б не дати пустирищеві захопити останній клапоть натурального поля. Негайно шукатиме товариство, що його раніше цурався, звертатиме на розмови, до яких раніше дослухався лише краєм вуха, бо вважав їх небезпечними, такими, що пахнуть криміналом. І сьогодні нутро бунтує проти цих розмов, але його поле, його оаза гине...

*       *       *

Увечері він тихо постукав у двері свого сусіди. Ніколи не думав, що ниточка пошуків, за яку вхопився у місті, мов сліпого, заведе його сюди, майже до порога власної домівки. Злість на волоцюгу, що поселився на межі його обійстя, спалахнула в душі Луки з новою силою. Адже в разі провалу підозра неминуче впала б і на нього, Луку. А тоді спробуй доводь, що ти не тільки не мав нічого спільного з незаконним заняттям сусіди, а навіть не перекинувся з ним жодним словом.
- До Берта. Він тільки й лишився! - стишено сказав йому знайомий фермер.
- Але де той Берт?
- Давненько його не бачили. Спитай он того, - кивнув головою на невизначеного віку, послужливого вигляду чоловіка. - Тільки не кажи, хто нараяв.
Лука знав того чоловіка. То був колишній агент по закупівлях продуктів. Але він давно вже не працював у фірмі. Годинами тинявся біля фермерських автомобілів, переходив від одного гурту до іншого, пильно оглядав пр’одукти. Колишній агент славився тим, що з граничною точністю міг оцінити вартість товару на нюх, смак і зовнішній вигляд без складного автоматичного обстеження і хімічних аналізів. Коли ж, бувало, ціни не співпадали, так і знай - тебе обдурила фірма. Вимагай повторної перевірки. Від фермерів перепадала дещиця добровільному охоронцеві їхніх інтересів. Мабуть, за рахунок цього він і жив.
Колишній агент назвав Луці адресу. Але там Берта не виявилося. Не було його й там, куди направили Луку з будинку, вказаного колишнім агентом. Підходячи до четвертого будинку, Лука подумав, що його водять довкруж пальця якісь пройдисвіти, і твердо поклав припинити подальші пошуки таємничого Берта. Але тут цілком несподівано його спрямували за місто, на пустир, який залишився після вибуху хімічного комбінату. Чи знає він цей пустир? О, кому ж, як не йому, знати це прокляте місте! І ворухнулася підозра, що всесильний Берт і його сусіда - одна й та ж особа. Побоювання підтвердились.
Тепер думав, що після цього візиту, якщо він тільки видасться вдалим, не матиме підстав відхрещуватися від Берта, називати його пройдисвітом, бо й сам хоче викачатися у тому болоті, що й Берт. Але відступати було вже пізно, і він, несамохіть беручи приклад з тих безмовних тіней, які зникали в Бертовій халупі, вибрав найгустішу сутінь вечора і крадькома шмигнув у чужі двері.
“І дай боже з удачею! Аби з удачею!” - побажав собі подумки. Халупа Берта, в яку уява заводила його вже не раз, ввижалася йому ледь не барлогом лісового звіра - темною, захаращеною, брудною. Він так зжився з цією уявою, що почувся мало не окраденим, коли насправді все виявилося зовсім не так. Чистеньке житло Берта, хоча бідність і світилася з кожного кутка, швидше нагадувало помешкання праведника-аскета, ніж волоцюги. Лука навіть вловив схожіть з обстановкою власної кімнати - нічого зайвого, тільки найнеобхідніше. Таке відкриття здалося Луці доброю ознакою, і він сміливіше підступив до господаря.
Берт не здивувався приходові Луки, здавалося, навіть чекав на нього уже не перший день.
Коли б Луку попросили відтворити першу бесіду з Бертом, він не зміг би цього зробити. Як людина, що рідко буває в товаристві, він, як йому здавалося, розучився чітко, логічно й разом з тим дипломатично висловлювати свої думки. А тому заздалегідь склав стільки варіантів майбутньої бесіди, що знав напам’ять не тільки все, що має сказати сам, а й найнесподіваніші відповіді Берта. Але прорахунки з інтер’єром Бертового житла та його несподівана доброзичливість, що так не пасувала з зовнішньою похмурістю, геть вивітрили з голови зарані вготоване красномовство. Почуття самоконтролю втратилося, Лука ніби перейшов у якийсь інший, напівреальний стан, віддався на волю випадку. Відчуття небезпеки притупилося, бо перебував ніби вві сні, де врешті-решт, яких би дурниць не допускався, все має якнайкращий кінець - пробудження. Берт, мабуть, зрозумів його стан, бо весь час погідливо кивав головою, і Лука якось одразу довірився йому, будучи певним, що Берт обережно виведе його з непевного становища.
Опам’ятався Лука вже на свіжому повітрі, коли, не розбираючи стежки, наче п’яний, сунув до свого будинку через спрагле поле. В його грудях вирувало сум’яття почуттів. Він навіть не знав, радіти чи плакати, що все склалося саме так, як хотілося. 
Тільки наступного дня, коли, мов друзі, перекидалися словами з сусідом, і не було вже між ними відчуження, Лука зрозумів, що міцно й надійно потрапив у лабети Берта, в його хитромудрі сіті, які він розкинув просто перед Лукою і чекав, поки той заплутається в них. Берт заарканив його, накинув ласо значно спритніше, ніж потім Лука на свою полонянку.
Лука був людиною земною. Його ніколи не тягло на шалену крутоверть сучасного віку, не вабили ні космічні польоти, ні мобілі найновіших систем чи ось така подорож між небом і землею. Він мав своє місце на землі і не збирався залишати його. Він почувався певно тільки тут і в думках тішився тим, що людей, які приросли до землі і дивляться на неї не як на трамплін для злету, а як на матір-годувальницю, яка потребує синівської любові, значно менше, ніж тих, які, віддавшись на волю швидкоплинної цивілізації, ринули в космос подалі від неї. Щось подібне він сказав Бертові, коли сиділи на обніжку його землі, і ті слова напевно справили враження на Берта, бо з того моменту почав цілковито довіряти Луці, вбачати в ньому спільника. А Лука мав одне на думці - оцю піднебесну подорож, яку влаштував йому Берт.
Увечері прокрадався до Берта, щоб востаннє потренуватися в керуванні гравіпланом та силовим ласо. Спітнілою правицею затискував у кишені гроші - плату за послугу. Хоча Берт ще при першій зустрічі від будь-якої винагороди категорично відмовився, він все ж таки прихопив гроші. Не візьме - то так і буде, Лука не дуже припрохуватиме. Але він покаже ці гроші Берту, хай не думає, що перед ним старець.
У Бертовій комірці м’яко світився екран відео. Такого Лука не мав. Отже, Берт не був таким безсрібником, яким намагався виставитись перед Лукою. На екрані миготіли кадри реклами. Ось на ньому заклубочились дощові хмари, на тлі яких попливли написи. Лука насторожився: а раптом ціни на дощ знизилися? О, тоді ця реклама стане ниточкою, яка виведе його з петлі, яку зашморгує навколо його шиї Берт. Якщо дешевше вдвічі, то він якось переб’ється, і тоді відпаде необхідність у Бертовому спорядженні. Він вийде з цього житла чистим, як дитя з купелі, і ніколи навіть не гляне в бік цього пройдисвіта, а може, ще й сповістить куди слід, щоб того назавжди забрали з-перед очей чесного фермера. Ці думки не пронеслися в його голові одна за одною, а спалахнули одночасним зблиском надії, мигнули і згасли, бо приємний голос уже називав ціни на дощ, описував переваги користування своїм персональним дощем. Але той дощ Луці був не по кишені.
- Купуйте дощ, купуйте дощ! - зло перекривив диктора Берт. - Ось ти, Луко, купував дощ?
Лука здригнувся, ніби його спіймали на гарячому. Але Берт не помітив його миттєвого замішання і вів своє:
- Агенти обслуги опадів приганяли тобі дощ за гроші тоді, коли твоєму полю бракувало запланованих дощів. Ти їх купував, скоряючись необхідності, а сьогодні прийшов до мене, теж скоряючись необхідності. Ти кажеш, що в тебе бракує грошей на чергову купівлю дощу, але я тобі не вірю. Це тільки привід, а причину ти боїшся назвати навіть самому собі. Тоді я назву її! Ти не хочеш купувати дощу, переходиш у стан бунтівників. Так, так. До нього належить багато людей, і це не обов’язково ті, хто не може купити дощ. До мене приходять люди, яким купівля по кишені. Але вони не хочуть його купувати. Людина не повинна купувати те, що їй належить як дар природи. Вона має право на ті дари, які відібрала в неї жменька глитаїв, що уособлюють нашу цивілізацію. Це на догоду їм перекромсано природу, розділено на окремі нормовані шмаття, якими вони торгують, як власним набутком, вичавлюють з неї душу. Пора покласти цьому край. І тут важливо почати. Ми не самотні з тобою. Є люди, сотні, тисячі людей, які думають так, як ми. Скоро вони дадуть бій можновладцям, знищать те, що сьогодні називається цивілізацією, і після того жорстокого бою земля почне відновлюватись. І саме тоді найпотрібнішими будуть такі, як ти, ті, що залишилися вірними землі. Вони загоять її рани, земля почне плодоносити не тільки видами, широко знаними зараз, а й іншими своїми дітьми, які сьогодні ледве животіють. Ми з тобою відновимо землю!
Запальна промова Берта жахнула Луку: “Що він плете, цей божевільний! Хто даватиме бій можновладцям? Де ті люди? їх витворила хвора уява Берта. У цій халупі, на пустирі, легко приймати бажане за дійсне”. Таке і з Лукою бувало. Але якщо всі його спільники такі надійні, як оце він, Лука, то його наміри мають вагу мильної бульки. Таки жаль, що тепер Луці не можна здати цю людину властям. Та й біс із ним! Якщо йому вже так хочеться, хай бачить в особі свого сусіди спільника, хай тішиться тим. Лука матиме на думці своє. Не ваблять його польоти на крилах нездійсненних мрій. Він ні на мить не тішить себе думкою про благородну місію рятівника землі. Він наважився на злочин, може, не на такий уже й тяжкий, але все ж таки злочин - проти держави, проти порядку, проти закону. Нехай там що, сьогодні він змовчить, поступиться, щоб напоїти досхочу свої посіви краденим дощем. Один тільки раз, а потім знову з’єднається порваний ланцюг кругооберту його господарських турбот. І він поклянеться найстрашнішою клятвою більше ніколи не красти дощів. Нога його не ступить до Берта, як тільки зможе він відхреститися від цього дивака, мов від чорта!
За такими міркуваннями Лука лаштувався в дорогу, страшну і небезпечну дорогу злодія.

*       *       *

До ангара дістався без пригод. Керуючись настановами Берта, довго й терпляче очікував, поки варта на гравіпланах опиниться з протилежного боку. Здається, пора. На граничній швидкості прослизнув у саму гущу хмаровиськ і відразу ж вимок до останньої нитки. В тому густому вогкому тумані він діяв навпомацки, але спокійно: налагодив ласо, ввімкнув його систему і, здавалося, серцем відчув, що заарканив саме те, що хотів. Розвернув гравіплан для втечі. Вискочити з ангара непоміченим йому теж пощастило. Не оглядаючись, помчав геть. То нічого, що полонянка від швидкого руху губить чималі клапті. Того, що залишиться, цілком вистачить, зараз головне - вирватися з небезпечної зони, яку контролювала варта.

*       *       *

Здавалося, хмара поважчала, тепер уже й неозброєним оком можна було спостерігати, що вона відтягнула ласо вниз і гравіплан не ховався в її верхніх шарах, а летів вище. Лука поклацав перемикачем висоти: хмару потрібно було вести по можливості вище, так радив Берт.
Над ним чорніло чисте небо: по ньому не клубочились хмари-волоцюги, яким вдалося вирватися з-під контролю людини, не мчали в заданому напрямку хмари служби прогнозів, керовані на відстані, тільки десь високо-високо легким прозорим серпанком застилали зорі тендітні перисті хмаринки. Вони поки що мали свободу - людина ще не вбачала в них певної користі, ото й гуляли нічийними. Коли б із них можна було зібрати хоч якийсь дощ, тільки безкарно і безкоштовно, Лука не пошкодував би на те ні сил, ні часу, лише б не нести на собі тавро злодія. Але ті хмари йому ні до чого, потрібно пильнувати землі - там, унизу, місто, його варто обминути - обережність нікому не завадить. Жодна жива душа не повинна запримітити великої темної хмари, яка мчить небом у супроводі людини. Лука підтягнув ласо - хмара покірно наблизилась, і він заховався в пелену її туману. Вогняний розсип міста замерехтів розпливчасто, нечітко і залишився позаду, а хмара, заступаючи своїм тілом зорі, прямувала тепер над заводами, що тяглися на десятки кілометрів. За заводами, над лісопарком, можна починати зниження.
Лука глянув на годинник. Якщо не трапиться несподіванки, то десь о пів на п’яту ранку речового доказу його злочину не буде. Він щезне, випитий корінцями спраглих рослинок...
Над лісопарком хмара знову потягла гравіплан донизу. Обличчя, руки Луки обдало новою хвилею туману, і цього разу краплі майбутнього дощу були не дрібнесенькими порошинками, а сіялися як пшоно. Це насторожило Луку: адже ласо мало тримати хмару не тільки в просторі,, силове поле надійно втримувало вологу в консистенції туману. Коли ж чорне безбережне лісове море нарешті обірвалося світлою лисиною пустиря, хмара знову почала катастрофічно сповзати донизу. З ласо робилося щось непередбачене. Здавалося, воно втратило свою силу, обм’якло, обвисло, напруженість силового поля упала до мінімальної - про це попереджали червоні аварійні вогники приладів. Він гарячково рвонув ручку регуляції на поділку найвищої напруженості, та ласо не послухалось Луки.
Що робити? Чи казав щось Берт про такий випадок? Здається, нічого подібного не згадував. Хіба от що: “Ласо це старе, послужило не одному такому, як ти. Пора б замінити окремі деталі, підремонтувати, але такої змоги у мене немає. Сам знаєш, що буває за самовільне користування силовим ласо. Отож, коли чатуватимеш біля ангара дощів, не вибирай дуже важку хмару, загнуздай полонянку з вищих, рідших шарів”.
Лука похолонув: ось воно що! Адже коли він проскочив до ангара, страх несамохіть загнав його в саму гущавину хмаровиськ, і йому було не до попереджень Берта. Невже викрадена ним хмара була заважкою для старенького ласо?
Лука кинув гравіплан униз, в самісіньке нутро хмари, але не відчував ні вологи, ні холоду. Ще хоча б трішки, ще кілька хвилин - і він дотягне до поля. Зараз він прошиє гравіпланом хмару, опиниться під її черевом і якийсь час протримає полонянку на потрібній висоті. Гравіплан все глибше й глибше занурювався в хмару. Лука відчув, що мав би вже випірнути з хмари і хапнути замість водяного туману чистого повітря, здогадувався, що все програно, але не хотів вірити очевидному. По ньому періщив справжній дощ, а він все ще умовляв себе, що ось-ось перетне кордон клятої хмари і переконається, що жодна краплина життєдайної вологи не пролилася на безплідний пустир. Незчувся, як гравіплан тихо, разом з потоками рясного дощу, приземлився на тверду землю пустиря. Апарат востаннє здригнувся і застиг. Тепер дурити себе було годі - під ногами твердий ґрунт.
Лука підняв очі до неба. Над ним чорною запоною нависала вкрадена хмара, вона стояла низько і тому закривала чи не весь виднокіл, і тільки добре придивившись, можна було помітити, що вітер поволі зносить її до лісопарку, подалі від ферми. Лише тепер Лука остаточно осягнув усю жахливість свого становища. Ота підступна, норовиста хмара, оте кляте допотопне ласо Берта згубили його життя. Тепер його землю чекала одна доля - доточити безкраї простори пустиря. Лука їй більше не господар. Таку-сяку синтетичну їжу та одіж він спроможеться заробити і в місті. Власне, він матиме те, що й тут, тільки з меншими зусиллями. Покинуте напризволяще господарство під керівництвом його автоматичних помічників деякий час ще житиме, а потім почне конати. Вмиратиме довго й непомітно. Але те саме станеться і в його присутності. Отже, краще покінчити одним махом. До того ж так щедро политий пустир може навести на слід його злочину агентів служби прогнозів, бо всі фермери перебувають на обліку в їхньої поліції. Зникнути звідси швидко й назавжди загубитися у сум’ятті міста, щоб навіки порвати з своїм минулим. Ні на мить не повагався, залишаючи напризволяще гравіплан і ласо Берта: чого варті окрадені Бертові надії поряд з його власними?
Лука витер мокре обличчя і пішов через пустир у напрямку міста. І чим далі віддалявся від знайомих місць, тим легше йому ставало на серці. Він не думав про ферму - їх розділяла запона рясного дощу, що все ще поїв пустир, і крізь той дощ вона здавалася йому чимось далеким і нереальним.
Та раптом Лука зупинився, наче хтось вправно перечепив його ноги. Він навіть виразно відчув на на своїх колінах міцну і пружну силу товстого мотузка ласо.
Зупинився і жахнувся: “Берт!” Його силове ласо непотрібним брухтом валялося серед пустиря, але він все-таки дістав Луку, дістав і перепинив. І це нове ласо було сильніше. Сплетене із слів і переконань Берта, з проявленої до Луки довіри, з його власної одержимої любові до землі і бажання бачити її матір’ю всього на ній сущого, воно сповивало Луку по руках і ногах, пройшло, здавалося, крізь саме серце. Відчув, як Берт натягнув ласо, підтягуючи до себе бранця.
Лука не пручався. Спонуканий чужою волею, добрів до ферми. І тут пута ослабли, він знову відчув свободу, м’язи його виповнились силою, разом з раннім світанком народжувалась нова жадоба життя. Лука зірвався з місця і побіг. Він щось кричав, але сам не розумів того крику.
Лука біг до Берта.


© НАУКА І СУСПІЛЬСТВО. - 1983. - № 3.
© КОНОТОПЕЦЬ Н. І. Відпочинок на Ортені: Фантастична повість та оповідання. - К.: Радянський письменник, 1984. - 184 с.
© ПРИГОДНИЦЬКО-ФАНТАСТИЧНІ ОПОВІДАННЯ: Збірник творів письменників ЧССР та УРСР. - К.: Молодь, 1988. - 272 с.