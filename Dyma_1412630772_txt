Дума
Лермонтов Михайло


﻿ДУМА

Печально я дивлюсь на наше покоління! 
Порожнє жде його чи темне майбуття. 
Під темним тягарем зневіри й розуміння 
Без дії відцвіте його життя. 
Багаті ми ще тільки із колиски 
Спізнілим розумом і вадами батьків, 
І томить нас життя, немов кайданів стиски, 
Немов бенкет у ворогів. 
До зла й добра ганебно ми байдужі, 
Ми рано в'янемо, не знавши боротьби, 
Перед погрозами - затуркані раби. 
Так бідний овоч, завчасу дозрілий, 
Ні сна, ні оману не тішачи у нас, 
Між квітами висить, чужак осиротілий, 
І час їх розцвіту - його падіння час! 
В безплідній мудрості ми розум засушили, 
Ганебно криючи від друзів і братів 
Надії молоді і благородні сили, 
Що глум зневір'я холодом побив. 
Лише торкнувшися до чаші насолоди, 
Її ми в юності вже розлили, 
І, щастя боячись, немов тяжкої шкоди, 
Його найкращий сік ми геть спили. 
Ні сни поезії, ані мистецтва мрії 
Солодким захватом не палять серце нам, 
І решта почуттів у грудях марно тліє, 
Мов скарб занедбаний, мов запустілий храм. 
Ми й ненавидимо, і любим випадково, 
Без жертв марнуючи і гнів свій, і любов, 
І холод у душі панує в нас зимовий, 
Коли вогнем палає кров. 
І предків нам нудні утіхи та забави, 
Дитяча і скупа дрібна розпуста їх, 
І до труни йдемо без щастя ми і слави, 
Безсилий затаївши сміх. 
В пустелю забуття похмурою юрбою 
Пройдем по світу ми без шуму і сліда, 
Не кинувши вікам ні думки осяйної, 
Ні генієм зігрітого труда. 
І прах наш, з вироком судді й громадянина, 
Нащадок оганьбить презирством без кінця, 
Скорботним насміхом ошуканого сина 
Із марнотратника - отця.



Перекладач: М.Рильський