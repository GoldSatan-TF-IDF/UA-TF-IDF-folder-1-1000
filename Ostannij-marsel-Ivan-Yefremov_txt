Корабель  помирав.  Море,  яке  ще  кілька годин тому покірно несло його на собі,
тепер  вдиралося  в  нього  з  глухим плескотом. Гаряче серце судна захолонуло і
замовкло, в машинному відділенні запанувала гробова тиша.
Позбавлений  ходу, корабель важко хитався з борту на борт, увалювався під вітер,
рвучко кидався до вітру і знову нерівномірно кружляв.
Ніс  корабля  піднявся,  високо  виставивши  над хвилями червоні скули та іржаве
заокруглення  форштевня.  На  палубі, заваленій уламками, битим склом, обривками
тросів,  не  видно  було  людей.  День,  зранку  сонячний  і веселий, закінчився
туманом,  що  прилипав до хвиль і, здавалося, душив навіть вітер. Туман густішав
і обтікав корабель, охоплюючи його поволі, наче заздалегідь приречену жертву”
Сім  годин  тому  “Котлас”  був  цілком справним транспортом і робив свій шостий
рейс  з  Америки  в  СРСР.  Разом  з  десятком  великих  пароплавів  під конвоєм
військових  суден “Котлас” благополучно пройшов більшу частину шляху, незважаючи
на два нальоти німецьких бомбардувальників.
Коли  б  корабель  міг говорити, він розповів би, як у сонячній блакиті погожого
осіннього дня з’явились фашистські бомбардувальники і зав’язався  бій.  “Котлас”, один з “малюків” каравану, ішов серед останніх кораблів.
Брудно-сірий  “юнкере”,  що  спершу  кружляв  над  головними великими кораблями,
несподівано  збочив  і,  задерши  хвіст, кинувся на “Котлас”. Зенітка безстрашно
зустріла  ревуче  страхіття, але “Котласу” не пощастило. Одна бомба, розтрощивши
гакаборт,  розірвалася під кормовим підзором, підкинувши судно так, що знівечене
стерно на секунду повисло в повітрі; друга через пів’ют  проникла  в  заднє  відділення кормового трюму. “Котлас”, втративши стерно і
гвинти, випустив пару, щоб не затопити топки.
Гучне  шипіння,  наче  тяжке  зітхання, рознеслося навколо, повідомляючи караван
про  аварію  одного корабля. Начальник конвою вважав, що він не має права з цієї
причини  затримувати  весь  караван.  Один  з  кораблів охорони взяв “Котлас” на
буксир,  поранених  перевезли  на інше судно, і дим з багатьох труб закрив обрій
попереду: караван, розвиваючи хід, рушив своїм шляхом.
Протягом п’яти   годин  обидва  залишені  кораблі  йшли  спокійно,  сподіваючись  незабаром
побачити  есмінець.  Начальник  конвою  обіцяв вислати його назустріч, як тільки
караван  пройде  небезпечну  зону. Та подув лютий норд-вест, вітер розвів хвилю,
обірвався  буксир. Вся команда “Котласа”, не виключаючи кочегарів та машиністів,
крім  тих,  які  в  пітьмі  трюмів боролися з водою, що проникала через розбитий
рецес  і тунель гребного вала, була на палубі, вибираючи важкий перлінь буксира.
Відчайдушними   зусиллями   розрив  буксира  вдалося  ліквідувати.  Але  перлінь
розірвався  вдруге, і майже біля самої корми буксируючого корабля. На довершення
всього з’явився ворожий розвідник.
Не  встигли моряки “Котласа” до кінця вибрати буксир, , як викликані розвідником
бомбардувальники  атакували  з-за  хмар  обидва  судна. Сторожовик, діставши дві
пробоїни   і  ввібравши  сотні  дві  тонн  води,  осів  носом.  Бомбардувальники
памагалися  знищити  корабель  охорони,  розуміючи,  що  без  нього  безпомічний
“Котлас”  все  одно  не втече. Витративши важкі бомби, фашисти скинули на палубу
“Котласа”  лише  кілька осколкових, а потім довго сікли обидва судна кулеметними
чергами.  При  цьому  загинули капітан “Котласа”, боцман і кілька моряків; дехто
був поранений.
Літаки  зникли,  але  пошкоджений ними сторожовик більше не міг буксирувати: він
сам  опинився  в  небезпечному  становищі.  Залишилося  одне  - йти звідси, поки
сторожовик  ще  не втратив можливості рухатися своїм ходом. Командир сторожового
корабля  запропонував  потопити  “Котлас”,  однак  старпом пароплава, що замінив
убитого  капітана,  відмовився.  Разом  з ним вирішили залишитися всі непоранені
моряки   “Котласа”.   Вони   хотіли  продовжувати  боротьбу  за  життя  корабля,
сподіваючись, що на допомогу скоро підійде конвойний есмінець.
Сторожовик  пішов, забравши на борт поранених з “Котласа”. Море було пустинне, і
таким  же  спустілим,  покинутим  здавався  “Котлас”,  що  повільно дрейфував на
зюйд-зюйд-ост.  Рація  на  ньому  більше  не  працювала,  парові  донки не могли
відкачувати  воду,  світла  не було. По суті, це був лише холодний труп корабля,
що ледве тримався на воді. Але з ним залишилися шість моряків.
Один  з них, високий, худорлявий, оглядав рубку. Це був старпом “Котласа” Ільїн.
Куточки  його  вуст  опустилися,  на  щоках  пролягли довгі вертикальні зморшки,
через  що  обличчя стало напруженим і твердим. Туман - спершу друг, що прикривав
корабель  від ворога, - тепер став грізною небезпекою. Знайти “Котлас” у широкій
зоні  туману  для  конвойного  корабля,  який ішов на допомогу, було непосильним
завданням.  Дати  радіо Ільїн не міг; для гудків не було пари. Залишалося бити в
дзвін, рискуючи приманити підводний човен або рейдер ворога.
Старпом  замислився. Скоро ніч, норд-вест, мабуть, встановився надовго. Холодний
вітер,  пролітаючи  над теплими струменями Гольфстріму, підхоплює насичене водою
повітря  і  жене  його  сюди,  згущаючи в туман. Дрейф безсумнівний, і цей дрейф
несе  “Котлас” до ворожих берегів. До них далеко, але й осіння ніч довга, і якщо
вчасно  не  надійде  допомога...  Ільїн  стиснув  зубами мундштук давно погаслої
люльки,  уявивши  собі, як уранці розсіється туман, і “Котлас” опиниться на виду
біля ворожого берега.
Хлюпнула  хвиля,  стиха дзенькнули дверцята шпигату. Цей звук нагадав старпомові
картину  недавнього  похорону товаришів і капітана “Котласа”, що загинули в бою.
Ільїн  любив капітана, і мало хто на судні знав про задушевну дружбу, яка єднала
обох.  У  старпома  знову  защеміло  серце, як у ту мить, коли він нахилився над
смертельно  пораненим  капітаном.  Востаннє  глянув  він в очі друга, які раптом
втратили  звичну серйозність і дивились на старпома по-дитячому відкрито і ясно.
Побілілі  губи  ворухнулись.  Ільїн  вловив  ледь  чутний  шепіт:  “...вам... Ви
збережіть  для...”  Старпом  так і не узнав, чи капітан говорив про корабель, чи
про свій заповітний зошит.
Капітан уже кілька років писав записки з історії російського флоту.
“Історія  російського  флоту,  -  не  раз  казав  капітан  Ільїну,  -  для  мене
поділяється  на  три  частини.  Одна  -  це  військовий  флот,  який  має велику
офіціальну  історію. Друга - торговельний флот, що в є має такої історії. Довгий
ланцюжок  тягся  від  царюючого дому (тут капітан пускав круте морське слово) до
хазяїв.  Кому  тут  було  писати  історію?  Проте  російський  торговельний флот
зростав  і  розвивався,  гиховував чудових моряків і щодо цього він нікому, крім
російського  народу,  не  завдячував.  Про  нього ви прочитаєте в різних творах,
учбових  і  літературних.  Але  вже  зовсім ніякої історії не мають ті російські
моряки,  яким  не  знайшлося місця в царській Росії, і вони змушені були піти на
чужі  кораблі.  Про  цих, часом визначних моряків нічого невідомо, своєї історії
вони  ніякої  не  мають.  Цю  прогалину  я пробую заповнити. Адже я - з давнього
моряцького роду і знаю багато такого...”
Усе це Ільїн пригадав зараз, стоячи на знівеченій палубі “Котласа”.

*       *       *

Два  гасових  ліхтарі,  хитаючись  і  пускаючи  кіптяву,  не  в  силі  розігнати
задушливий  морок.  Вода  вище  пояса. При кожному розмаху судна важка маса води
грізно й глухо б’є  в перебірки. Ця чорна і, здається, неймовірно глибока вода - найневмолиміший,
найнебезпечніший ворог.
- Ух, холоднеча! - почувся звідкись із темряви дзвінкий молодий голос.
-  Нічого,  Вітю,  зараз  погріємось!  -  відгукнувся другий, хриплуватий голос.
-Ану, Титаренко, давай її сюди.
- Не підіпреш, видавлює...
- А богатир наш де?
- Курганов, на підмогу!
- Не можу, ми тут з механіком...
- Стій! От попало... Давай натискуй, дер-ржи-и-и! Ех, проклята!..
-  Видавило  знову?  -  запитав  згори  Ільїн.  -  Зараз я спущусь... Заводь під
стрінгер... Стій!.. Так, бий!
Удари   молота,   плескіт  води,  уривчасті  вигуки  сповнювали  темне  й  тісне
приміщення.
- Тьху! - відсапуючись, сплюнув хтось. - Насьорбався...
- Смачна трюмна водиця? - пожартував інший голос.
- Наче все, Матвію Миколайовичу? - тихо запитав Ільїн.
- Поки що все, - відповів другий механік Головін, весь час відпльовуючись.
- З тунелем справилися, - вів далі старпрм. - А в машинному?
-  Там  нічого  не зробиш! - махнув рукою механік. Тільки рука його промайнула в
світлі  ліхтаря, а самого не видно було в темному кутку. - Гребний вал зігнутий,
сальники  протікають,  ахтерпик  розбитий, рецес розбитий, коридор пошкоджений -
все одно давитиме...
-  Так,  тут  підкріпити  нічим,  -  погодився  старпом.  Мокрі  до нитки моряки
повилазили  на  палубу,  де  їх  відразу пройняв до кісток холодний вітер. Сонце
сіло,  проте  було ще досить видно, щоб бачити, який густий туман - навіть шпиль
на піднятому носі “Котласа” розпливався. П’ятеро  мокрих,  тремтячих  людей  глянули  на  Ільїна,  і на їхніх обличчях було
написане  одне  й  те  саме  питання. Молоде, красиве обличчя третього помічника
здавалося  розгубленим,  механік  люто закусив губу, а гігант-кочегар насупився.
Ільїн  запропонував усім негайно переодягтися і підкріпитись, а потім встановити
чергування  біля  суднового  дзвона, що висів на зігнутому стояку. Це була єдина
можливість  дати  про себе звістку - дзвонити в дзвін. Робити це треба обережно,
весь  час  прислухаючись,  і  як тільки що - припинити й кликати всіх наверх. “А
там  -  як пощастить!” - закінчив Ільїн і в супроводі свого нечисленного екіпажу
попрямував у каюту.

*       *       *

- Прибуває? - уривчасто спитав механік.
- Ще фут.
- Чимало, навіть занадто! - механік запитливо глянув на старпома.
- Запускайте, - наказав Ільїн. - Бензину мало, але іншого виходу немає.
Механік  поманив  рукою  кочегара,  й  обидва  зникли  в  темряві.  Незабаром до
розмірених   ударів   дзвона   приєдналося  пихтіння  мотора.  Механік  закінчив
регулювання, любовно погладив зелений циліндр бензинової помпи:
- Виручай, люба!
Трохи  зніяковівши,  він  глянув  на  кочегара, що стояв з ліхтарем. Але кочегар
прислухався  до  шуму  сильного  струменя  води,  яка лилась за борт, і схвально
кивнув:
-  Маленька,  та  вдаленька!  Ех,  коли  б тільки бензину вистачило!.. - Кочегар
замовк і зовсім іншим тоном промовив: - Ходімте, Матвію Миколайовичу.
Темна,  непроглядна  ніч,  що  нависла  над  кораблем, тяг-лась повільно. Моряки
зібралися  в  каюті старпома ближче до виходу. Змінювалися чергові біля дзвона -
входили  закоцюблі,  зігрівалися  приготовленою  на  столі  чаркою. Багато разів
старпом  і  механік  спускалися  в  трюм  заміряти рівень води. Минав час, і чим
ближче  було до світанку, тим менше залишалося надії на врятування корабля. Вода
прибувала  дедалі  більше.  Глухий  стогін перебірок і скрипіння упорів свідчили
про  наростаючий  тиск  води.  Якщо  ж  і  в  помпі закінчиться бензин... Моряки
намагалися  не  думати  про  це, скрашували важке чекання жартами й розповідями,
але  під  кінець  усі  замовкли.  Серед тиші в ледве освітленій каюті зловісно й
уперто  лунали  поодинокі  удари  дзвона, ніби повторюючи раз у раз: “Ні, ні...”
Хвилинну  тишу  порушувало  ледве  чутне  торохтіння помпи, і знову: “Ні, ні...”
Кочегар раптом ніяково посміхнувся:
- Ти б заспівав нам, Вітю... 
Інші підтримали його.
Третій  помічник,  Віктор Метелицин, не примусив себе довго просити. Юне обличчя
його  зашарілось  і стало мрійним, тільки-но пальці торкнулися струн гітари, яку
він  приніс  із  своєї каюти. Високий сильний голос заспівав знайому всім пісню.
Метелицин  співав,  трохи  схилившись  набік  і підвівши своє красиве обличчя до
тьмяно  блимаючого ліхтаря. Темрява в каюті, квадрат білої скатертини на столі і
ззовні,  через  відчинені двері, - настирливі удари дзвона, які вже не здавалися
зловісними, а ніби акомпанували пісні... Надовго запам’ятав цей досвітній час кожен з чотирьох моряків, що слухали молодого помічника.

Вітчизно, не мало страждала
Ти, люблячи вірних синів. 
Ти довго на мене чекала...

Голос  співака  урвався.  Остання висока нота ще бриніла в гітарній струні, коли
раптом,  ніби  підкоряючись співакові, замовк і дзвін. Ільїн прожогом кинувся до
чергового матроса Чегодаєва.
- Мотор, Антоне Петровичу! - прошепотів матрос.
Ільїн  почув  ледве  чутне  вуркотіння. Моряки довго стояли в німій нічній тиші.
Потім знову запустили помпу, яку було спинили.
Надходив  світанок,  але  туман  не пропускав сонячних променів, і контури судна
виповзали  з  досвітньої  імли  дуже  повільно. Ільїн разом з молодим помічником
наполегливо  намагався  визначити  швидкість  дрейфу  корабля, поки після довгих
розрахунків  не  переконався,  що  судно  за  ніч  дуже  віднесло  на зюйд-ост і
наблизило  до  ворожих берегів. Зникла остання надія на допомогу: занадто багато
води  ввібрав  “Котлас”,  щоб  довго  триматися  на  поверхні,  і занадто далеко
віднесло його.
Під  допитливими  поглядами  товаришів  старпом  лишався спокійним. Він не хотів
повідомляти  сумну  звістку  до того, як люди поснідають, і бадьоро головував за
столом,  на  похилій  площині  якого чудом трималися тарілки. Денне світло після
сповненої   тривогами   ночі,   здавалось,   обіцяло   швидку  допомогу.  Моряки
повеселішали.
Раптом  Головін  змінився  в  лиці  і, з гуркотом відсунувши стілець, кинувся на
палубу.  Всі  змовкли,  одразу  зрозумівши, і в чому справа: спинилася помпа. Це
означало, що бочка бензину, шлангом з’єднана  з  баком  мотора,  спустіла, отже, до загибелі “Котласа” лишилися лічені
години.
-  Ходімо,  друзі,  на  палубу,  на  простір,  порадимося! - Ці незвичні в устах
суворого старпома слова підкреслювали наближення критичного моменту.
Палуба накренилась, і на ній важко було стояти. П’ятеро  моряків  притулилися спинами до передньої стінки рубки, що захищала їх од
вітру,  й очікувально дивилися на Ільїна. А він, згорбившись і розставивши ноги,
щоб  не втратити рівноваги на хиткій палубі, обдумував ті прості й грізні слова,
які  мусив  сказати  зараз  товаришам. Хвилі заливали корму і набігали на палубу
через  нахилений  борт.  Зрідка  корабель  здригався, наче по його великому тілу
пробігала судорога, і тоді глухо дзвякав маленький дзвін.
-  Друзі,  надії  зберегти  корабель  більше  нема,  -  почав тихо, не підводячи
голови,  старпом.  -  Через  годину  “Котлас” піде на дно. Нас віднесло вітром і
течією  до  берегів  Норвегії,  захопленої німцями. Шлюпки розбиті. Є рятувальні
плоти,  але  довго  триматися на них ми не зможемо, а підібрати... підібрати нас
можуть тільки вороги. Отже, полон. Якщо виживемо, нас приб’є до берега - теж полон... або...
Старпом прямо подивився на зблідлих товаришів.
Механік  мерзлякувато  здригнувся,  В  його  уяві  раптом постав клапоть брудної
землі,  обгородженої колючим дротом, і за ним - юрба змучених, змарнілих людей з
погаслими очима... “Ні, ніколи!” Ніби відповідаючи йому, Метелицин вигукнув:
- Тільки не полон! - і стиснув рукою важкий автоматичний пістолет.
Шестеро  моряків  стояли  віч-на-віч  з  нестерпною  для  мужніх  людей  долею -
загинути без боротьби.
-  Не треба, - одвів убік револьвер помічника кочегар Курганов. - Я думаю так, -
кочегар  ударив  своїм  велетенським  кулаком  по  стіні рубки: - в полон нам не
можна,  а так умирати теж не годиться. Треба пробиватися до берега. Висадимось і
будемо  битися.  Я  себе менш ніж за десяток не продам. А патрони скінчаться - з
цим завжди встигнемо... - Курганов показав пістолет.
Ніби  гарячим  вітром  дихнуло  на  моряків  од  слів  кочегара. Смерть в бою не
здавалася  тяжкою.  Метелицин  поквапливо сховав револьвер. Ільїн міцно потиснув
кочегарові руку.
Туман розвіювався, видимість поліпшувалася.
-  Зчепимо  обидва  плоти,  - розпорядився старпом, - інакше нас швидко понесе в
різні боки. Що приготували? - звернувся він до Метелицина.
- Воду, галети, шоколад, вино... - перелічував помічник.
- Горілку, спирт. А ковбаса є?
- Є.
-  Ще один автомат візьміть у каюті капітана. Револьвери у трьох, одну гвинтівку
про  запас,  патрони  вантажте  всі.  Компас,  ліхтар,  журнал і карти району на
всякий випадок... Та чоботи не забудьте добре попідв’язувати!
Старпом   критично   оглянув,  як  принайтовано  до  плотів  невеличкі  тюки,  і
заквапився  в  капітанську  каюту.  Він обережно загорнув товстий чорний зошит у
клейонку  і  бігом  повернувся  на  палубу.  Крен  ставав  дедалі  більший, і це
примушувало  поспішати:  вода  з  правого  борту  підступала  вже до центральної
надбудови,  корма  зникла у хвилях. Зошит капітана Ільїн засунув разом з картами
і журналом у жерстяну скриньку.
Ковзаючи  по  мокрій  похилій  палубі,  моряки  перетягли обидва зчеплені докупи
плоти  ближче  до  корми,  наділи  рятувальні  нагрудники  і  похапцем випили по
склянці  горілки.  Кочегар,  старпом  і  стерновий узяли весла, щоб одвести пліт
якнайдалі від тонучого корабля.
Вирішальна  хвилина  наближалась,  але  моряки мимоволі затримувалися на палубі.
Всередині   корабля  почувся  глухий,  схожий  на  важке  зітхання  шум.  Корпус
здригнувся і почав помітно осідати.
- Пора! - різко скомандував старпом.
Моряки  випросталися,  обводячи  поглядом палубу, прощаючись із рідним кораблем.
На   них   чекала  самотність  і  цілковита  невідомість.  Ільїн  нахмурився  і,
вхопившись  за петлю леєра, потягнув пліт через фальшборт. Хвилі схопили моряків
у свої крижані обійми. Плоти відчалили.
-  Ну  й  вода!  -  насилу  вимовив  механік. Ніхто не відповів. Усі дивилися на
“Котлас”.
Для  кожного,  хто уявляє собі загибель судна тільки з малюнків, звичайно постає
в  уяві  занурений  носом  у  воду корабель з гвинтами, які працюють вхолосту, і
прапором,  що  майорить  на  кормі.  Але  страшно  самому  бачити  тонуче судно,
особливо  коли  воно  йде  на  дно кормою. Корабель наче падає навзнак, у корчах
піднімаючи   високо  ніс,  потім  повільно  перевертається,  показуючи  слизьке,
обросле  днище,  потворне,  як  посинілий  розбухлий  труп,  і повільно зникає у
хвилях.  Таке  видовище  постало  перед  моряками  “Котласа”, яких вітер і течія
гнали в морську далечінь.

*       *       *

Ніхто  з  них  не  міг сказати, скільки минуло часу, - може лише кілька годин, а
може  -  кілька  діб:  у  свідомості  моряків  перестали існувати звичні людські
уявлення.  Тільки воля ще жила в цих напівмертвих тілах. Це вона змушувала людей
підводити  голови  над  розбурханими хвилями і триматися за леєри просунутими по
лікоть  у  петлі руками: набряклі й зсудомлені кисті рук не могли більше служити
морякам.
Інстинктивне  відчуття  того, що берег близько, проникло в затьмарену свідомість
старшого  помічника.  Ільїн  підвів  важку голову і деякий час боровся з чорними
плямами,  що  плавали  перед  очима.  Нарешті  йому вдалося розгледіти, що берег
зовсім  близько.  Рідкий  на  морі, біля берега туман ставав густішим. У глибині
скелястого  коридора  -  фіорду  -  чорні  ворота якого привернули увагу Ільїна,
туман стояв щільною сизою стіною.
- Берег! Берег! - хрипким голосом крикнув кочегар. 
Моряки  заворушилися,  збираючи  останні  сили. Ільїн дістав заповітну пляшку із
спиртом. Дев’яностоп’ятиградусна рідина вливалася в горло, і в очах моряків з’явився  живий,  осмислений  блиск.  Ільїн  настільки  отямився,  що  промовив до
кочегара:
- Ох і гарний же зараз наш десант!
- Сховатися треба на березі, поки трохи оговтаємось, - озвався Курганов.
Стрімкі  темно-сірі  стіни фіорду насувались і росли, випливаючи з туману. Тепер
моряків   відносило   ліворуч,  за  скелястий  мис  чи  острів,  за  яким  фіорд
розгалужувався,  висуваючи  посередині  скелястий  клин.  Від  клина  йшла смуга
рівної  землі,  зарослої  деревами,  осіннє  листя  на яких ледь червоніло крізь
туман. Далі нічого не було видно, а біля гирла фіорду, на урвистому кам’яному  мисі  проглядали  чотири  білих  будиночки, які один за одним тулилися на
положистому схилі.
Напроти  мису  хвилі почали шарпати плоти. З великими труднощами морякам удалось
обійти  мис,  і вони опинилися на спокійній темній воді, в білястій імлі густого
туману.  Прямовисні  скелі відступили, утворивши півкруглу бухту. Близький берег
бухти   являв  собою  нагромадження  величезного  каміння,  порізаного  вузькими
протоками.  Між  цим камінням виднілися дві високі щогли парусного судна, а далі
крізь туман невиразно вимальовувався цілий ліс щогл.
Ільїн  від  несподіванки тихо цмокнув язиком. Пліт з моряками обережно посувався
протокою,  під  надійним  прикриттям чорних каменів, що височіли обабіч. Бушприт
судна,  щогли  якого  моряки  помітили  при  вході  в бухту, перегородив вузький
просвіт.  Напружено  витягши  шиї,  всі  шестеро намагалися розглядіти це судно.
Щось  було в ньому таке, що свідчило - судно давно не ходило в море: рангоут був
прибраний, шви конопатки проступали чіткими сірими лініями по чорному борту.
Тихо  причаливши  до тупого парусника, моряки уважно прислухалися. Жодного звуку
не  долітало  з  палуби чи зсередини. На судні, очевидно, не було людей. Старпом
мовчки  кивнув.  Товариші зрозуміли його без слів. Вузькою смугою води між лівим
бортом і кам’янистим   урвищем  люди  швидко  добралися  до  стерна,  сподіваючись  по  ньому
піднятися  на  судно,  і  побачили  штормтрап, що звисав по зрізаній прямо кормі
парусника.
Учепившись  за стерно, неважко було піднятися по штормтрапу, але виявилось, що в
моряків  не  вистачає  для  цього  сили.  Нарешті  кочегар відчайдушним зусиллям
підштовхнув  угору  старпома  і, скрегочучи зубами від напруження, видерся сам з
леєром  на  шиї. На палубі в обох усе пішло обертом перед очима, Ільїн упав, але
кочегар  втримався  і  почав розмотувати лінь, щоб допомогти піднятися на палубу
іншим.
Раптом  десь  унизу  заскрипіли  дошки  під  важкими кроками - на палубі виросла
величезна  постать  у  синій  сорочці,  високих морських чоботях і... зупинилася
здивована.  Вітер кошлатив світле, як солома, волосся і вузьку золотисту бороду,
якою  обросло  крупне,  сміливе  лице  невідомого.  Курганов  випростався  - два
світловолосі  гіганти  стояли один проти одного. Ільїн теж підвівся і став поруч
з кочегаром.
Високий   норвежець   допитливо  розглядав  незнайому  форму  і  промовив  щось,
показавши  на  море.  Ільїн  і  Курганов  перезирнулися,  потім  старпом  рішуче
відповів англійською мовою:
- Російські моряки... врятувалися із затонулого судна...
-  Рашен, рашен... - забурмотів норвежець, помітно схвильований. Він обвів рукою
довкола  фіорду  і  додав  каліченою  англійською мовою: - Німці повсюди, будуть
хапати... - і стиснув у кулак розкриту долоню.
Кочегар  труснув  головою  і  вдав,  ніби  цілиться з гвинтівки. Норвежець знову
подивився  уважно  на  моряків - ледь помітний глузливий вогник загорівся в його
спокійних очах. Тут із-за борту з’явилась  голова  Метелицина.  Турбота за товаришів додала сил тим, хто залишився
на  плоту,  і вони почали видиратися на парусник. Норвежець мимоволі позадкував,
але  кочегар  просто,  по-товариськи взяв його руку і підвів до борту. Норвежець
знову  стривожився  і  промовив  кілька  слів,  серед яких одне було англійське:
“ховати”.   З   допомогою   норвежця   моряки   підняли  на  борт  плоти.  Потім
красномовними  жестами  чужоземець дав зрозуміти, що скоро подує вітер з фіорду,
розсіє туман, а тому з палуби треба негайно все прибрати.
Плоти  спустили  в  трюм.  Норвежець засвітив ліхтар і повів несподіваних гостей
униз,  у  носову  частину парусника. Зігнувшись в три погибелі, він проліз через
низенькі   дверцята   в   невеличке  приміщення,  щось  на  зразок  кладової  чи
шкіперської,  і підвісив ліхтар до стелі, енергійно тупочучи важкими чоботищами.
Він  подав  знак,  і моряки опинилися за масивною перебіркою, в маленькій каюті,
заваленій старими парусами, які норвежець розіслав на підлозі.
В  стелю  виходив  шпор  бушприта,  охоплений  залізними  стяжками  і обрамлений
масивними  дубовими  балками.  Відповідно  до похилого положення бушприта, стеля
каюти  піднімалась  у  напрямі  до  носа, а до виходу знижувалася так, що ввійти
можна  було,  тільки  дуже  зігнувшись.  Непорушне  повітря,  просякнуте запахом
смоли,  злежаної  парусини  і  дуба,  здалося  людям  задушливим,  їхні обличчя,
вишмагані   водою   і   вітром,  загорілися.  Хазяїн  став  на  коліна  і  почав
жестикулювати,   часто   повторюючи   англійською   мовою:   “Не  відчиняти!  Не
відчиняти!”  Ільїн  пояснив  товаришам,  що  норвежець, мабуть, збирається йти і
просить росіян не відчиняти, якщо хтось з’явиться  на  судні.  Коли  він  повернеться, то постукає їм отак: кулак норвежця
стукнув об підлогу двічі подвійними ударами, як б’ють склянки. Ільїн кинув норвежцеві: “Ієс” [1 Так (англ.).], і той швидко вийшов, ретельно зачинивши двері.
Моряки  деякий  час  мовчки  дивились  один  на одного. Тепло приміщення приємно
огортало їх, затуманюючи свідомість. Знемагав сон.
-  А  чи  не  пішов  наш  друг  до фриців? - тривожно спитав механік, висловивши
загальне недовір’я, що виникло у моряків, коли хазяїн квапливо вийшов.
Тільки кочегар енергійно запротестував:
-  Я  перший  зустрів  його  і  зазирнув, можна сказати, в самісіньку душу, коли
міркував,  чи  не  луснути його по головешці. Ні, він моряк і смілива людина, не
буде він за фашистів, які плюндрують його батьківщину. Такому можна вірити.
Старпом підтримав кочегара:
-  Діватися  зараз  усе одно нікуди, зброя в нас при собі, норвежець не знає про
неї. Незабаром ніч. Забарикадуємося добре, почнуть ламати двері - обов’язково почуємо. Зате як слід відпочинемо, а там... побачимо.
Усі  погодилися  з  старшим  помічником. Надійно заклинивши міцні двері болтом і
знайденою  тут  же  невеличкою палею, моряки почали стягати з себе і викручувати
мокрий  одяг.  Невимовне відчуття тепла, спокою і слабості оволодівало змученими
людьми, але все ж таки в них вистачило енергії розв’язати  тюк  із  зброєю,  акуратно протерти автомати й гвинтівки і покласти їх по
три   з   кожного   боку.  Моряки  вкрилися  кількома  полотнищами  парусини  і,
притулившись один до одного голими тілами, майже вмить міцно заснули.
Глухо,  наче  здалеку,  Ільїн  почув  крізь  сон  неясний  шум,  потім  у  двері
постукали.  Старпом, відкинувши парус, рвучко сів. Сну як не було. Кривлячись од
болю в усіх м’язах,   Ільїн  розбудив  товаришів.  Тим  часом  за  дверима  чулося  настійливе
“тук-тук-тук-тук” - умовний стукіт хазяїна.
З  револьвером у руці, зігнувшись, старпом рушив до дверей, а за ним, виставивши
плоскі  багнети,  вишикувались  усі  інші.  Як  тільки відчинилися двері, моряки
побачили  тьмяне  денне  світло,  що падало зверху крізь люк. За дверима почувся
знайомий  голос - норвежець промовив до когось кілька слів своєю мовою. Крекчучи
і  чіпляючись  спиною  за  низький  одвірок,  у каюту проліз сивобородий старик,
майже  такий  на  зріст,  як хазяїн, що зайшов слідом за ним і відразу ж зачинив
двері.
Обидва  норвежці  зачудовано  розглядали  незвичайну  картину. В низькій, душній
кімнаті  тьмяне  світло  ліхтаря  під  стелею,  завішаною  мокрим  одягом, ледве
освітлювало  шістьох  зовсім  голих  людей,  що стискували в руках зброю. Старик
суворо  посміхнувся  і  щось  сказав  хазяїнові.  Той звернувся до моряків, як і
раніше, каліченою англійською мовою.
- Ось. Старий моряк. Він може. Німців нема. Нагорі вартують ще кілька чоловік.
Старик  ступив  крок  уперед, безстрашно відвів автомат кочегара і, з полегкістю
випроставши  спину,  сів.  Хазяїн  помацав одяг моряків, похитав головою, швидко
зібрав його в оберемок і вийшов.
Моряки  посідали  навпроти  старика,  все  ще  не випускаючи з рук зброї. Старий
норвежець  оглянув  кожного  гострими, глибоко запалпми очима, пошкрябав пальцем
густу  бороду  і  заговорив англійською мовою. Всі, навіть ті, хто не знав мови,
уважно  слухали. Хазяїн тихо ввійшов і сів на підлозі, приєднавшись до слухачів.
Старик  підморгнув  морякам  і  закурив  смердючу  люльку.  Тільки  тепер моряки
згадали,  як давно не курили. Знайшовся клапоть паперу, дві неймовірних розмірів
самокрутки  пішли  з  рук  у  руки, а Ільїн обережно витяг з револьверної кобури
свою  вірну  люльку.  Моряки  насолоджувалися.  Тільки  Курганов, який не курив,
кашляв і чортихався, та час від часу вторив йому хазяїн, що теж не курив.
Старпом почав перекладати товаришам слова старика:
-  Ми  попали  у  фіскевер  (рибальський  порт). Тут є німецький загін берегової
охорони,  але морська база - в сусідньому фіорді. Цей парусник стоїть уже давно.
Його   привели  сюди  з  Кумагсфюра;  шкіпер  утік  до  англійців,  команда  теж
розбіглася.  В  бухті близько шістдесяти рибальських моторних суден. На ловлю не
ходять  -  не  хочуть  постачати німців, а німці інакше не дозволяють виходити в
море,  та  й  пального  нема. Наш хазяїн живе тут тому, що німці виселили його з
братом  з  будинку  по  той бік фіорду - там розмістилася берегова охорона. От і
облюбував  він  собі цей парусник: приміщення просторе, і ненависних фашистів не
бачить.  Виявляється,  наш  хазяїн учора ввечері бігав у селище, рибалки зібрали
раду:  що  з  нами  робити? Старий запитав мене, що ми самі думаємо. Я відповів:
“Битися  з  німцями.  Кожен  моряк  вартий  десяти  німців,  так за шістдесят ми
ручаємось”.  Він  відповів,  що тут їх понад шістсот. Але облишмо жарти. Рибалки
вирішили, що коли дійде до бою, німці на сто кілометрів довкола всіх переб’ють або посадять у в’язницю  -  думатимуть,  що  сховали  парашутний  десант.  Рибалки пропонують нам
тікати,  і  якнайшвидше.  З  бухти  жодне моторне судно не вийде, нема пального.
Крім  того,  від  мотора  шум.  Найкраще  на  цьому  ж  паруснику,  де  ми зараз
перебуваємо: він стоїть дуже зручно, біля самого входу в бухту.
В  цю пору року завжди тумани, коли вітер з моря. Надвечір вітер змінює напрям -
дме  з  фіорду  на захід - і зганяє туман у море. Якщо ми встигнемо вийти зразу,
разом  з  туманом, успіх забезпечено. Парусник іде безшумно, і за ніч ми зможемо
відійти  далеко  од  берега,  в  зону,  де патрулюють англійські судна. Як почне
сутеніти, в тумані, на судно прийдуть рибалки з селища - поставлять реї і прив’яжуть  паруси.  Звичайно,  судно велике, морське, справитися нам з парусами буде
дуже  важко. Крім того, і небезпечно - оснастка стара. Але іншого виходу немає -
провести  нас  у  гори  до  партизанів  вони не беруться: немає вмілої людини. А
молодці!  Слово не розходиться з ділом: цієї ночі, коли ми спали, вони доставили
сюди  два  бочонки  води, продукти, хоч у самих нема чого їсти, - принесли сиру,
солоної  риби,  ячного  хліба.  От  люди!  А  проспали  ми,  виявляється,  понад
дванадцять годин, - закінчив старпом. - То як? Я думаю, діло варте уваги?
- Звичайно, варте! - хором обізвалися моряки.
-  Стривайте, - звернувся Ільїн до старика по-англійськи. - Німці ж помітять, що
зникло велике судно.
-  Це  наш клопіт, - відповів старик. - Ціла ніч. Приведемо стару велику шхуну і
затопимо тут, щоб стирчали щогли.
Хазяїн приніс висушений біля печі одяг і казан з гарячою кавою.
-  Товаришу старпом, - сказав раптом Курганов, - ви запитайте в нього, - кочегар
кивнув  на  хазяїна,  -  може,  він  з  нами?  Чого  йому тут з німцями? Чоловік
хороший.
Старик  з  насмішкуватим  вогником в очах переклав запитання старпома хазяїнові.
Той посміхнувся і швидко заговорив по-норвезьки.
- Він каже: не можна, сім’я загине. Його брат одвіз обидві сім’ї - свою і його - в Рерос, там дядько в лісництві працює. Взимку й він туди.
-  Шкода,  підходяща  людина,  -  відповів кочегар. - Ну, прізвище його і адресу
запишіть, добре б зустрітися після війни... А куди це ми потрапили?
-  Та  хай йому біс, не можу розібрати назви селища, вони її так вимовляють... -
зніяковівши,  признався  Ільїн.  -  А  район  зветься  Лоппхавет, поміж великими
островами Серьо і Арньо. Це значить, на північний схід від Тромсе.
Моряки   міцно  потиснули  руки  норвежцям.  Потім  старпом,  виконуючи  спільне
бажання,  записав  на двох аркушах паперу прізвища і адреси радянських моряків і
вручив  їх  обом  норвежцям.  Старик старанно згорнув записку і довго запихав її
кудись за пояс, кинувши кілька уривчастих слів.
-  Він  каже,  що  це  треба добре заховати, - переклав старпом. - Якщо побачать
німці, то смерть йому.
Норвежці пішли. Збуджені моряки жваво обговорювали дальший план дії.
- Що я казав? - торжествував Курганов.
-  Не  поспішай  радіти, - буркнув Титаренко. - Може, це все липа, щоб легше нас
взяти...
-  А  ти  не  каркай,  вороно!  -  сердито обірвав кочегар. - Не може фашистська
наволоч  усіх людей розпаскудити. Є ще люди... Собі віриш, а інші, думаєш, гірші
за тебе?
Стерновий,   розгубившись  від  несподіваного  красномовства  кочегара,  замовк.
Ільїн, наказавши товаришам не з’являтися  на палубі, вирішив оглянути судно, а головне - побачити, в якому стані
стерновий привод, і обережно піднявся скрипучими сходами нагору. Дерев’яний  ковпак,  що прикривав люк з боку носа, заважав бачити море; зате фіорд був
увесь як на долоні.
Вузький  язик  майже  чорної води вповзав далеко всередину урвистих гір. Суворі,
покраяні  тріщинами скелі наступали на береги. Розкидані вздовж берега будиночки
боязко тулилися біля підніжжя скель. Трохи далі, на кам’яному  майданчику,  височіла  дивна  будівля.  Балюстрада з маленьких стовпчиків
підтримувала кілька лускатих дерев’яних  покрівель,  які  піднімалися одна над одною. Здавалося, що на один будинок
посаджено  другий,  менший,  а  на  цьому  точнісінько так же сидів ще менший, з
чотиригранною  покрівлею,  яка  завершувалась  загостреною  башточкою  з високим
шпилем.  Будівлю  прикрашали  залізні  флюгери  у  вигляді  драконових  голів із
роззявленою пащею і висолопленим тонким язиком.
Вражений   дивною   архітектурою,  Ільїн  довго  вдивлявся,  поки  не  розглядів
невеличкі   хрести.  Очевидно,  це  була  старовинна  норвезька  церква.  Дерево
почорніло  від  часу,  і  кутаста  форма  будівлі,  що  підносилася вгору, чітко
вирізнялася  на  фоні  сірих  оголених скель. Голови драконів дивилися похмуро і
погрозливо.  Темні  ялини оточували церкву, а позаду вже сідали на гори білясті,
непривітні  хмари.  Ця  північна  обитель,  сповнена  холодного  спокою,  раптом
навіяла на Ільїна смуток.
Ховаючись  за  борт,  він  виліз  на  палубу.  Висота  щогли  йому,  звиклому до
пароплава,  спершу  здалася непропорціо-нальною. Фок-щогла мала поперечні реї і,
отже,  прямі паруси, бізань озброєна гіком і гафелем. Це була бригантина. Обабіч
люка,  з  якого  щойно  виліз  Ільїн,  стояли  дві  лебідки  для  марса-фалів  і
брам-фалів.  “Марселі  розрізні  з  лебідками,  може,  впораємося”,  - відзначив
старпом,  кваплячись  пригадати  свою  рарусну  практику,  яку проходив колись у
мореплавних  класах.  Складні  переплетення  тросів,  які то здіймалися високо і
були  схожі  на тонку павутину, то спадали з щогли вниз, на борти, на палубу, на
бушприт,   на   другу  щоглу,  -  здавалися  абсолютно  незбагненними.  А  йому,
начальникові, треба буде керувати цим судном, командувати.
Ільїн  скривився і глянув на море. З лівого боку бушприта, вдалині вздовж чорної
тіні   від   скель   фіорду,  море  було  перегороджене  пасмом  куполоподібних,
розташованих  близько  один  до  одного  островів.  Вони  були схожі на кісточки
велетенського   підводного  кулака,  що  виступали  над  водою.  “Обійдемо  мис,
тримаючи  правіше,  тільки  миль  через десять ляжемо на чистий вест, - міркував
далі  старпом. Оснастка судна ще й досі турбувала його. - Була б це шхунка... та
що  завгодно,  аби  менше  і з косою парусністю...” Він перехилився через борг і
прочитав напис на носі: “Свольвер”.
Передбачення  старого  норвежця  збулися  дуже  точно. Надвечір фіорд заповнився
густющим  туманом,  ще непрогляднішим, ніж учора. Моряки вилізли нагору і раптом
схопилися за гвинтівки: на палубі одна за одною почали з’являтися   людські   постаті.   Скоро  на  судні  стало  повно  людей.  Норвежці
неквапливо,   але   не  гаючи  жодної  хвилини,  обтягували  такелаж,  витягали,
розгортали  і  піднімали  паруси,  усміхаючись до радянських моряків. Порядкував
кремезний старик, неголосно покрикуючи на працюючих.
-  Це  старий  капітан,  -  пояснив Ільїну знавець англійської мови, що приходив
уранці.
Небезпечна  робота  наближалася  до кінця. Кремезний капітан підійшов до Ільїна,
потиснув йому руку.
-  Я Оксхольм. Усе готове. Паруси поставив левентик до вітру, якрій зараз. Подме
з  фіорду  -  для  такого положення рей буде бакштаг. Коли вітер рвоне з фіорду,
брасопити  реї  буде ніколи: розклепуйте ланцюги якорів - і гайда. Стривайте, ще
бом-брамселі,  бом-клівери  - цих парусів не ставимо. Вони попріли. Стакселі теж
не всі. Замість крюйс-стеньги-стакселя ми поставили штормовий апсель.
-  Дякую, - промовив Ільїн, коли зміркував, що немає бом-брамселя - паруса, який
міститься  на  тій  найжахливі-шій  висоті,  що  вразила  його  в  першу мить, і
полегшено зітхнув.
Вітер  ущух,  паруси, стиха полощучись, повисли, наближався час втечі. Норвежці,
витираючи  піт,  як і вперше мовчки, по-дружньому потискували радянським морякам
руки  або  плескали  по  плечу  і  зникали  за  бортом.  Курганов  обняв хазяїна
парусника,  повторюючи  йому  своє прізвище, аж поки той не вимовив майже чисто:
“Курганофф”.
-  Вітру  і  щастя! - почувся з-за борту голос капітана Оксхольма. - О, вітер є,
розклепуйте ланцюг. Гуд бай!
Паруси,  здіймаючись  в тумані над головами моряків, розправили складки. Вітер з
фіорду  тихо  зашипів  поміж снастями. Часу лишилось небагато. Кочегар озброївся
заздалегідь  приготовленими  інструментами і почав вибивати шпильку, розклепуючи
верхню  змичку  якірного  ланцюга; механік взявся за другий. Туман глушив удари,
проте  вони  розносилися  по бухті. З гуркотом, від якого моряки аж здригнулись,
якірний  ланцюг  упав  у воду, за ним - другий. Ледь помітний поштовх пройшов по
судну;  повільно,  майже  невідчутно,  воно рушило. Коли швидкість стала більша,
почало  нарешті діяти стерно, і саме вчасно: навіть крізь такий туман можна було
помітити попереду неясні контури скелястого мису.
- Ліво руля! - тихо командував Ільїн, не знімаючи руки з штурвала.
Тупий,  важкий  ніс  ледь  чутно  хлюпав  об воду: хвиля стала попутною, бушприт
швидко  майнув ліворуч. Титаренко, прикусивши губу, закрутив штурвал у зворотний
бік.
-  Увалюється,  притримуй!  - прошепотів Ільїн, вдивляючись у сіру стіну туману,
яку судно розсікало своїм бушпритом.
На  щастя,  вихід з фіорду був широкий. Поминувши мис, Ільїн повернув на північ,
узявши  до  вітру.  В  густому  тумані  судно  безшумно  йшло у відкритий океан,
покидаючи  норвезький  берег,  де  зовсім  несподівано для себе радянські моряки
знайшли  товариську  підтримку  багатьох  людей.  Передбачення  старого капітана
збувалося - бригантина не зустріла нікого.
За  годину  вона  знову  лягла  в бакштаг на вест і пішла значно швидше. Старпом
зібрав  свою  нечисленну  команду, оголосив, що парусну науку треба буде вивчати
на ходу, і запросив поки що ознайомитись з оснасткою бригантини.
-  Помізкуйте  як слід, метикуйте, яким чином упоратися в разі потреби. Шлюпочні
паруси  всі  ви  знаєте,  тепер освоюйте справжні. Ось, до речі, судно увалисте,
отже, треба...
- ...зменшити парусність на фок-щоглі, - швидко відповів Метелицин.
-  Правильно!  Хоч  і  невигідно, а доведеться брамсель згорнути: мало парусів у
нас  на  бізані  -  виходить неврівно-важена парусність. До цієї справи всім нам
треба братися, а я не можу відійти од стерна, поки Титаренко не призвичаїться.
- Ми вчотирьох, - обізвався механік. І моряки кинулися до лебідок.
Бригантина  вийшла  далеко  у  відкрите  море; її дуже гойдало на великій хвилі.
Метелицин  перший  досяг  салінга  і,  намагаючись  не  дивитися  вниз, поліз по
вантах,  добираючись  до  верхнього  брам-рея.  Палуба  зникла  в  тумані, щогла
тяглася  далеко  вниз,  а  брам-стеньга здавалася занадто тонкою. Чутно було, як
вона  потріскує  в  езельгофті.  З кожним кренюм судна щогла описувала в повітрі
дугу.  Коли  бригантина пірнала носом, щогла ніби провалювалася під Метелициним,
і  він гарячково хапався за перекладини вантів. Ще гірше було молодому морякові,
коли  судно  піднялося  на  хвилю  - велетенська щогла похилилась на нього, ніби
хотіла  вдарити,  ноги  гойднулися  вперед, і він повис над палубою вниз спиною.
Чоло  Метелицина  вкрилося  потом,  моряка трохи нудило на незвичній висоті. Але
він  швидко освоївся і зміг роздивитися проводку снастей - гітових, топенантів і
горденів.
Спільними  зусиллями  на кофель-планках біля бортів судна розшукали ходові кінці
цих  снастей - правих і лівих. Навалившись животами на парус і упершись ногами в
хисткі,   наче  розгойдана  колиска,  перти,  “парові  мореплавці”  впоралися  з
незвичайним завданням. Незважаючи на темряву, .брамсель згорнули.
Вітер   став   дужчий   і  почав  заходити,  але  екіпаж  бригантини  вже  трохи
призвичаївся  до  снастей.  Реї обрасопили як слід, парусність урівноважилась, і
старе  судно  бігло  морем  із  швидкістю  десяти  вузлів.  Єдине,  що бентежило
моряків, - це сильний скрип і тріск, що чулися десь у глибині судна.
-  Чи  це  завжди  так  на  парусниках?  -  дивувався  Метелицин, звертаючись до
старпома. - Хлопці турбуються, коли б не розвалилася наша посудина.
- Не знаю. Мені теж здається, що тут не все гаразд. Вода в трюмі не прибуває?
- Тече потроху, але що то за теча: двома помпами покачали - й сухо.
- Спущусь-но я сам, - вирішив Ільїн, - а ви тут побудьте. 
Взявши  ліхтар, який залишили їм норвежці, старпом спустився в трюм, ступаючи по
вкритих  водою хитких дошках, покладених поверх баласту. Сильний тріск сповнював
задушливий простір трюму, заглушаючи шум моря, що билося об дерев’яні борти. Походивши по трюму, старпом з’ясував,  що  тріскотить майже весь корпус бригантини, а оглушливий скрип іде від
щогл судна. Ільїн постояв і повернувся на палубу.
-  Негаразд, звичайно, - відповів він на помічникове запитання. - Біс його знає,
посудина  розхиталася,  та  й  наш стоячий такелаж, мабуть, не завадило б ще раз
обтягти.
- Ніч як сажа, де вже тут до цього братися з одним ліхтарем?
- Усе ж таки спробуйте.
- Зараз приступимо.
- Ліхтар захопіть!
- А хіба він вам біля компаса не потрібен?
-  Ой  морячок!  -  засміявся Ільїн. - На компас і не глянув! Куди вітер, туди й
ми,  тільки  б  швидше  відійти якнайдалі. Хіба не все одно - вест, зюйд-вест чи
норд-вест?  Побачення  з  англійцями  у нас, на жаль, не призначене. Ви, мабуть,
хотіли  б  за  всіма  морськими правилами, в бейдевінд, а переміною галсів? А як
ви,  друже,  вчотирьох  упораєтеся  з  такою  парусністю?  Ото ж бо. Кишеньковий
світний компас є, і добре... Чорт, як курити хочеться.
Протягом  цієї  ночі  Ільїн  і  стерновий чуйно прислухалися до звучання вітру в
парусах.  Як  тільки  шум  вітру  ставав  дужчий і дзвінкіший, обидва моряки вже
знали,  що  судно  кинулося  до  вітру. Сильний опір штурвального колеса негайно
сигналізував  про те саме. Для інших чотирьох ніч минула в безперервній тяганині
з  парусами.  Руки  моряків, звичні до зовсім іншої роботи, боліли, а на долонях
повискакували пухирі.
Вранці  судно  опинилося  в розбурханому морі. Вітер послабшав, але великі хвилі
весь  час  зростали,  кидаючи  бригантину,  мов тріску. Хід судна став нерівний,
паруси  важко  лопотіли,  коли  бригантина  судорожно пірнала. Тріск і скрипіння
подужчали, здавалося, що дошки палуби вібрують і гнуться під ногами.
-  Розвалиться  наша посудина, слово честі!.. Он вода стала прибувати помітніше,
- бурчав механік.
-  Чого ви боїтесь, Матвію Миколайовичу? - невпевнено зауважив Метелицин. - Поки
що прямо здорово...
-  “Марсофлот”  цей  не  до  душі  мені, не розуміюсь я на цьому ділі. А коли не
розумієш,  почуваєш  себе  не  зовсім  добре... як і ви, любий Вітю. - І механік
поблажливо поплескав Метелицина по плечу.
Той  спалахнув  і  відкрив  рота,  щоб заперечити, але в цю мить почувся різкий,
сухий  тріск  і  оглушливі удари - розірваний одразу в кількох місцях фок бив по
щоглі  і  штагах.  Величезні  клапті  парусини  обкручувалися  навколо  снастей,
лупцюючи  моряків,  які кинулися до паруса. Чегодаєпа так ударило по обличчю, що
він упав на палубу.
- Ножем, ножем ріжте гордені! - закричав знизу старпом.
Порада  була  дуже  вчасною.  З-під  рея  шугонули  вгору білі килими-самольоти,
чіпляючись  за  штаги,  наче  не  бажаючи  розлучатися  з  судном,  і  полетіли,
кружляючи і зникаючи за валами, що здіймалися перед парусником.
Нові  парусні  матроси  на  чолі з “боцманом” Метелициним збентежено стали перед
старпомом.
- Ви тут ні при чому, - похмуро сказав він, - паруси, мабуть, дуже попріли.
За  три  години  гарцювання  по  хвилях  бригантина  втратила  ще  три  паруси -
бізань-гаф-топсель,  форстаксель  і  верхній  марсель:  то  лопалися  снасті, то
рвалася перегнила парусина.
А хвилі все більшали, сунули на судно, гальмуючи й без того сповільнений хід.
-  Коли б шторм не розгулявся! - кричав старпом своєму помічникові крізь скрип і
тріск  щогл  та  снастей.  - Шкода, барометра в нас немає. Давайте задраїмо люки
якнайпильніше, закладемо румпельталі!
- А з парусами як? - тривожно запитав Метелицин.
-  З  парусами?  -  спроквола  промовив  старпом. - Зараз. Давайте поміркуємо...
Більше як половини парусів уже немає, але треба, треба...
- Може, бізань згорнути, - обережно підказав помічник.
-  Бізань  само собою. Тоді в нас на бізань-щоглі залишиться тільки оцей скісний
парус,  який  рухається  по  бізань-штагу,  як  його той парусний спец називав -
апсель.  Він  сказав,  що це спеціально штормовий. Клівери, звичайно, доведеться
згорнути,  але на фок-щоглі в нас залишиться єдиний парус і здоровенний - нижній
марсель.  Доведеться  залишити,  тільки глухі рифи взяти. Стривай, ще, здається,
спускають  на  палубу  верхні  реї та гафель - оце треба зробити. Мабуть, і все.
Починайте  з  парусів.  Ви  гадаєте,  щось  іще?  - запитав Ільїн, помітивши, що
помічник наче зам’явся.
-  Ні,  що  ви,  Антоне  Петровичу,  але...  Як цей марсель глухо зарифити, і що
означає - глухо?
Ільїн пояснив Метелицину, сам дивуючись, як могли так довго зберігатися в пам’яті  всі  ці  деталі  прямого  парусного  озброєння.  А моряки вже поралися біля
бортів,   підтягували   риф-талі  і  гордені,  потім  полізли  на  рей.  Площина
величезного  паруса  дуже  зменшилася.  Моряки тягли ще і, зменшивши її до краю,
почали прив’язувати риф-сезені.
-  Поплавати  б  отак місяців два - хвацькими парусниками були б! - сказав Ільїн
Титаренкові, що знову став до стерна після короткого перепочинку.
Українець  ствердно  кивнув головою, стежачи за гігантським валом, який, сталево
поблискуючи, грізно здіймався праворуч.
Склавши  свої  крила,  бригантина скидалася тепер на великого пошарпаного птаха.
Небо  закривали  густі  хмари.  Вітер  то  слабшав,  то налітав поривами, несучи
здалеку  ніби  хор глухих зойків, у який час від часу вривалися пронизливі звуки
труб.
Якесь   важке,   лиховісне   очарування   було  в  голосі  наростаючого  шторму.
Велетенська  його сила ладна була ринути на стару бригантину, що борсалася серед
хвиль,  і  шестеро  моряків  відчули  себе  такими  ж  одинокими,  як тоді, коли
залишали свій тонучий “Котлас”.
Море  шаленіло.  Величезні  вали,  згори  донизу  вкриті  піною,  здіймалися  на
десятиметрову  височінь.  Вітер  ревів,  обламував  гребені,  і  піна,  схожа на
розкуйовджені  сиві  патли,  летіла  за  ним. Здавалося, кожен велетенський вал,
здіймаючись  з  моря,  простягав свої довгі руки назустріч судну. Всі звуки моря
злилися в безугавний важкий грім, якому вторило ревіння вітру.
Бригантина  під єдиним уцілілим марселем мчала на фордевінд. Скрип судна, голоси
людей   потонули  в  оглушливому  гуркоті  шторму.  Щогли,  здавалося,  безшумно
розгойдувались  і  гнулися  в  своїх  гніздах,  здавалося, вони от-от упадуть на
палубу.  Бушприт  то опускався вниз, ніби збирався врізатись у прямовисну водяну
стіну  над  глибоким  урвищем  між двома хвилями, то намагався простромити важкі
бурі  хмари.  По  палубі мчала, кружляючи, запінена вода, бурхаючи водоспадом із
шканців.  Іноді передня частина судна зникала, відрізана стіною піни, що хлюпала
поперек  палуби,  або  велетенський вал обрушувався своєю верхівкою, наздогнавши
втікаючий  парусник.  Тоді,  чіпляючись  з  усіх  сил  за  поручні,  зігнувшись,
затамувавши  подих,  моряки  відчували,  як  осідає  під  ними судно, придавлене
багатотонною   вагою,   і   нарешті   рвучко,   ніби   зібравши   останні  сили,
випростується,   скидаючи  з  себе  гнучкі  щупальця  моря,  які,  звиваючись  і
пінячись, знову зникають за бортом.
Старпом  разом  з  Титаренком,  обливаючись потом під наскрізь промоклим одягом,
міцно  тримали штурвальне колесо. Штурвал опирався, найменша несправність стерна
загрожувала  негайною  загибеллю.  Ільїн  намагався  вгадувати  в шаленому танці
хвиль  ту  лінію,  тримаючись  якої,  судно,  мов балансуюча над прірвою людина,
можливо і врятувалося б.
Решта  моряків,  знемагаючи  від  утоми,  безупинно  качали  помпи: вода в трюмі
швидко прибувала - розійшлися шви.
Ніхто не відчував страху - надто шаленою була боротьба за життя.

*       *       *

У  просторій кают-компанії англійського крейсера “Фірлес” яскраво горіло світло.
Більшість  вільних  офіцерів  зібралися  тут,  розмістившись  у зручних шкіряних
кріслах. Хитавиця виснажувала, не даючи можливості щось робити чи спати.
-  Жахлива  річ, джентльмени, бути зараз у морі! Наше патрулювання припало якраз
на початок осінніх штормів, - промовив молодий лейтенант до свого сусіда.
- Нічого, скоро повернемось на базу, - обізвався той, не розплющуючи очей.
-  Люте  тут  море,  -  говорив  лейтенант.  -  Я  тепер розумію, чому норвежців
вважають найкращими моряками в світі!
-  Де  це  ви  таке  чули,  Нойєс?  - глузливо і недбало запитав інший офіцер. -
Найкращі моряки ми, англійці.
Між  офіцерами  виникла  суперечка.  Настрій  трохи  покращав. До кают-компанії,
прикривши  очі  хустинкою,  зайшов  ще  один  офіцер.  Червоне обличчя прибулого
свідчило,  що  він  тільки-но  з  палуби.  Кілька  голосів  навперебій привітали
офіцера:
- Нарешті, Кеттерінг! Змінилися?
- Ми нудьгували без ваших старовинних оповідань.
- Що там нагорі?
-  Бенкет сатани, - відповів Кеттерінг на останнє запитання. - Зараз сам капітан
на містку. Будемо повертати на фордевінд.
- Чудово! - зрадів хтось.
-  А  ми  тут  сперечалися,  сер,  - шанобливо звернувся до Кеттерінга лейтенант
Нойес. - Чекаємо вашого авторитетного висновку.
- Про що сперечалися?
- Які моряки найкращі в світі.
- І що ж вирішили?
-  Думки  розійшлися, - втрутився офіцер, що сперечався з Нойесом. - Я кажу: ми,
англійці,  Нойес  - норвежці, Уотсон - японці, а Кольвер присягається, що кращих
за турків не було й немає моряків.
-  Суперечка  цікава,  -  всміхнувся  Кеттерінг,  -  але  я  боюсь  поспішати  з
висновком.  Можу розповісти одну невеличку історію, яка відбулася понад століття
тому. А потім ми обміркуємо всі доводи на користь тієї чи іншої нації. Згода?
Офіцери  погодились.  Кеттерінг  сів  зручніше  в крісло, розставив довгі ноги і
закурив люльку. Помовчавши, він почав:
-  Ви  знаєте,  що  я  працював  до  війни в архіві Адміралтейства за дорученням
Парусного  клубу.  Серед  інших  документів  знайшов  цікавий  рапорт полковника
індійських  колоніальних військ Чеверленжа і сублейтенанта флоту його величності
Губерта   про   причини  загибелі  трищоглового  корабля  Ост-Індської  компанії
“Фейрі-Дрегн”  у тисяча вісімсот сімнадцятому році. Цей корабель попав у великий
циклон  в  Індійському океані. Шквал налетів так раптово, що рангоут корабля був
дуже   пошкоджений,   вантаж  перемістився  в  трюмах  внаслідок  крену.  Тільки
вправність   досвідченого   капітана   та   героїчна   робота   матросів  вивели
“Фейрі-Дрегн”  з  надзвичайно  небезпечного  становища.  На  нещастя,  шквал був
передвісником  страшного  циклону,  опиратися якому пошкоджений корабель зрештою
вже не міг... Чорт! - урвав свою розповідь Кеттерінг.
Крейсер повалився на борт, різко вирівнявся і шугонув у протилежний бік.
-  Слава  богу,  повернули...  Коли розбитий корабель уже занурювався в океан, -
почав  знову  Кеттерінг,  -  з  нього помітили бриг невідомої національності, що
також  ішов  на  фордевінд і наздоганяв “Фейрі-Дрегн”. Незграбний широкий корпус
судна  час  від  часу  весь  зникав  у  велетенських  хвилях,  було видно тільки
верхівки  двох його щогл. Судно йшло під єдиним парусом, який не відповідав силі
циклону,  -  нижнім  марселем.  Вражені тим, що судно було в цілком задовільному
стані,  моряки  з  тонучого  корабля дали сигнал небезпеки. Невідомий бриг почав
обережно підходити до “Фейрі-Дрегн”, але тут “Фейрі Дрегн” потонув...
До  кают-компанії  швидко  зайшов  старший офіцер у штормовому одязі, з якого ще
стікала вода, і кинув мимохідь стюардові:
- Віскі!
- Що трапилося, сер? - тривожно запитали офіцери, підводячись з крісел.
-  Нічого. В морі парусник невідомої національності, під єдиним марселем, іде на
фордевінд, як і ми.
- Що таке, сер? - підхопився Кеттерінг. - Часом не чорне двощоглове судно?
Старший офіцер в свою чергу здивувався:
-  Ви  вгадали,  Кеттерінг!  Щоб  я  пропав,  коли знаю, яким чином. Справи його
погані.  Я  сигналізував  - не відповіли, тільки запалили, здається, фальшфейер,
на  мить  щось  спалахнуло.  Допомогти  зараз  неможливо,  проте  ми йдемо одним
курсом,  і  шторм  починає  стихати.  Сигналізували, щоб трималися біля нас, але
близько не підходили, бо потопимо. Може, це німецька пастка.
Старший офіцер випив своє віскі і вийшов. За ним рушив до виходу Кеттерінг.
- Стоп! Розповідь - на найцікавішому місці! - загукали до нього.
-  Неодмінно  закінчу,  тільки  погляну  на судно, - відповів Кеттерінг уже з-за
дверей.
Слідом за ним почали підводитися й інші офіцери. 

*       *       *

Шторм  затих.  Червоні  промені  призахідного  сонця  де-не-де пробивалися крізь
хмари. Багряні відблиски мерехтіли на мокрій палубі.
Щойно  закінчився  важкий  маневр  -  піднімання  рятувальної  шлюпки.  Люди, що
скупчилися   на   палубі,  з  повагою  розступилися  перед  шістьма  російськими
моряками, яких старший офіцер повів переодягтися.
Згодом офіцери обступили Кеттеріпга, що повернувся від командира.
- Ну, як росіяни?
-  Сплять,  -  усміхнувся  Кеттерінг  і  коротко  розповів дивну історію шістьох
моряків з “Котласа”.
-  Оце  історія! - вигукнув лейтенант Нойєс. - Шість “парових” моряків упоралися
з таким парусником! А ми вважали росіян сухопутною нацією.
Довгу мовчанку, якою був відзначений подвиг росіян, порушив високий офіцер.
-  Кеттерінг,  а кінець вашої розповіді? Він так дивно збігся з появою судна, що
я ладен думати...
-  Ви не помилилися, - швидко відповів Кеттерінг. - Доля вже закінчила розповідь
замість  мене.  Той  бриг,  що звався “Шор”, був французьким судном, але команда
була  російська  і  вів бриг після смерті капітана-француза російський помічник.
Російські  моряки  виявили  тоді  гідне  подиву  мистецтво. Їм удалося врятувати
частину  екіпажу  “Фейрі-Дрегн”,  в  тому  числі  й  авторів  рапорту, і щасливо
справитися  з циклоном, незважаючи на грубу оснастку та незграбний вигляд судна.
Починаючи  розповідь,  я  хотів показати вам, що є нація, морські здібності якої
часто недооцінюються,
-  Годі,  Кеттерінг!  -  перебив  високий офіцер. - Невже ви наважуєтесь ставити
росіян  поруч  з  англійцями?  Ми  створили всю культуру мореплавства, науку про
море,  всі  флотські  традиції...  Як  же  може  бути, щоб континентальний народ
виявився таким здібним до морського мистецтва?
-  Мені здається, тут справа в особливих властивостях російського народу. З усіх
європейських  націй російська сформувалася на найобширнішій території, до того ж
з  суворим  кліматом.  Цей витривалий народ дістав од долі нагороду - здібності,
сила  яких,  здається  мені,  в  тому,  що росіяни завжди прагнуть знайти корінь
речей,  дістатися  до  основних  причин будь-якого явища. Можна сказати, що вони
бачать  природу глибше за нас. Так і з морським мистецтвом: росіянин дуже швидко
розуміє мову моря та вітру і справляється навіть там, де пасує віковий досвід.
- Але... - почав високий офіцер.
-  Але,  -  перебив Кеттерінг, - поміркуйте над нашою зустріччю! У нас ще багато
часу, щоб закінчити суперечку до повернення в Англію.
На  світанку  “Фірлес”  зупинив  пароплав,  що  йшов  з Англії в СРСР, і шестеро
радянських моряків продовжували відпочивати вже по дорозі на Батьківщину.
...Осіннє  сонце  хилилося  до  заходу, коли Ільїн вийшов із штурманської рубки.
Він  знав:  до місця зустрічі з конвоєм лишилося тільки дві години ходу. Старпом
ввійшов  у  коридор  і  зупинився.  Юрба скупчилась біля напіввідчинених дверей,
звідки  линув  чудовий  тенор  Метелицина.  Він  співав  ту  саму пісню, яка так
захопила  Ільїна  в  темній каюті тонучого “Котласа”. Тільки в голосі Метелицина
тепер не бринів смуток:

Вітчизно, не мало страждала
- Ти, люблячи вірних синів...
Ти довго на мене чекала, 
І ось я до тебе приплив!

Ільїн  тихо  вийшов  на  палубу. Далеко попереду в ясному небі проступала світла
смуга - відблиск недалеких полярних льодів. Там - поворот на схід.


©  ЄФРЕМОВ  І. А. Туманність Андромеди: Роман; Оповідання. - К.: Молодь, 1976. -
368 с. - (Компас).
© ЮРЕЧКО Катерина, переклад з російської, 1976.
