Печера
Дяченки Марина та Сергій


Розділ перший




…Вона була безтурботна.

Вуха її, схожі на половинки великої мушлі-перлівниці, легко різнили звуки від згуків; шерехи, накладаючись на дзвін крапель, відлунювали від стін, слабшали й множилися, тонули, втрапивши в зарості моху, незліченно повторювалися, вдаряючись об стіну. Звуки — ниточки, що заповнюють простір Печери, — зараз усі були тонкі, нечасті й цілком безпечні. Шаруділи у вологих щілинах комахи, ледь чутно шелестіла повільна річка, а на цілий ярус нижче парувалися два дрібні тхолі. Спокійне дихання Печери; цілковитої тиші тут не буде ніколи. У цілковитій тиші царна почувалась би сліпою.

Вона постригла вухами, неквапливо, із задоволенням перебираючи ниточки знайомих безпечних звуків; тоді підвела голову й, нечутно переступаючи ратичками, подалася вниз, до води.

Кам’яне склепіння тут губилося в темряві. Мерехтливі лишайники не освітлювали, вони ледь світилися самі, позначаючи стіни та схили зеленуватими нерівними плямами. Царні було байдуже до дикуватої привабливості залу — вона чула воду. Найпрекрасніший з усіх відомих їй звуків.

І вона схилилася над темною поверхнею і насамперед побачила себе — мініатюрну тваринку з очима-мигдалинами та сторожкими, напруженими вухами на маківці. Плетиво ледве чутних Звуків знову запевнило її, що навколо все безпечно; вона встигла роздивитися світ по той бік водяної плівки — далеке дно, спинки риб, застиглих непорушно, мовби чогось очікуючи, самосвітні камінці серед звичайної гальки, пасма цупкої підводної трави…

Далі була чорна морда, вся, здавалося, з самих тільки ікластих щелеп.

Слух повідомив її про небезпеку надто пізно. Хижак умів обманювати звуки; величезне тіло, що досі зливалося з камінням, уже вирвалося з води й зависло в кидку, а її вуха й досі не чули смерті.

Час, необхідний звірові для вбивства, був незмірно менший за час, відпущений царні на думку про втечу. Тільки на думку, бо це не був ані товстом’ясий барбак, ані жадібний схруль.

Хижак був — сааг.

А сааги не хиблять.

Царна може побачити саага тільки раз у житті.

Проте завжди впізнає.

М’язи, що відповідають за дихання, встигли скоротитись.

Видих…

Прорвана поверхня води гойдалась, і бризки, якби вони були, ще б висіли в повітрі; проте сааги на здіймають бризок.

І ніколи не хиблять.

Цей — схибив.

У ту соту частку секунди, коли щелепи змикалися, — ратички царни ковзнули на гладенькому камені. І вона рефлекторно зробила рух, до якого її паралізована жахом голівка не додумалась би ніколи. Просто не встигла б.

Вона сахнулась — і щелепи саага, ідеальне знаряддя для перегризання ший, зімкнулися не там, де мали.

І замість гарячої крові в пащу хижакові полізла густа, пишна, цупка вовна її манишки, а ця царна була особливо кудлата.

Частка секунди — вона бачила просто перед собою його каламутні, скажені, широко посаджені очі.

Потім інстинкт, що діяв окремо від її бажань, скинув вовну. Залишив хижакові як викуп. Як жертву. Усі царни вміють жмутками скидати вовну, і чимало які з них завдяки цьому довше живуть.

Може, сааг поперхнувся її манишкою. Може, він просто не повірив у те, що сталося, — бо царна бачить саага тільки раз, єдиний раз у житті!..

Однак за мить вона вже мчала, і цокіт ратичок об каміння метався по Печері, відбивався від стін і вказував утікачці просвіти й щілини, і тому вона ні разу не спіткнулася, й не налетіла на сталагміт, і не скрутила витонченої шийки.

Можливо, сааг переслідував її.

Можливо.





* * *




Паула прокинулась і якийсь час бездумно дивилась на прямокутник світла, що помалу сповзав зі стелі на стіну.

Серце її калатало так, що підстрибував витканий на ковдрі гном. Паула не терпіла цієї ковдри — що за слиняві інфантильні мотиви, до чого тут гном, та ще й з такою мерзенною бородатою пикою…

Вона схлипнула. У вухах їй і досі метався, вдаряючись об стіни, цокіт бентежних ратиць.

Отже, це все-таки СТАЛОСЯ?

Серце закалатало дужче, та Паула встигла накрити його холодною рукою розуму. Найстрашнішого якраз і НЕ СТАЛОСЯ. А тому немає самосвітних лишайників з неясного сну, а є тільки сонячний промінець, вульгарний гном на ковдрі, бурмотіння радіо на кухні і — ось, нате вам!..

— Пауло, вставай!

Стефанин голос видає легку застуду й дедалі більше роздратування. Густий тупіт — це тільки здається, що галопує сотня кінноти. Насправді то Митик ганяє м’яча, хоч дитині начебто давно пора бути в садку… І найкраще — разом з м’ячем…

— Пауло, вставай!..

Вона блаженно всміхнулася.

Серце втишувалось. І висихав холодний піт. Зараз вона помиється, вип’є кави й подасться одержувати чергову прочуханку від Розганяя…

Вона засміялась. Іншим разом така думка викликала б напад депресії, одначе зараз їй шалено подобається жити.

— Пауло, спізнишся!..

Гуркіт. Це Митик перекинув м’ячем табуретку, о, йому сподобається, він повторить…

Так і є. Гуркіт. Паула потяглася.

А от якби ви знали, думала вона, шматуючи на тарілці жовту грудку омлету. А от якби ви знали, що зі мною… та ну його. Не годиться весь час про це думати, але якби ви всі — і ти, Стефано, і твій Влай, що вже годину як пішов на роботу, і ти, Митику, малий вилупку…

— Пауло, ти взяла червону заколку до зеленої сорочки?! Ти що, дальтонік?

— Та я не помітила…

— їй-богу, Митика легше навчити, ніж тебе… Митику, негайно викинь муху.

— Та вона вже здохла…

— Тим більше викинь! Пауло, поміняй заколку негайно.

— Дай каву допити…

— Бігом-бігом, потім доп’єш, це одна хвилина… А то забудеш, так і підеш, без смаку, наче клоун…

— Клоунів не їдять, — припустив Митик. — Клоуни не бувають зі смаком…

Паула щасливо всміхнулася.

Якби вони знали…

Якби ви всі знали, думала вона, взуваючись перед дверима, де пришпилено було аркуш з яскравим фломастерним текстом: «Пауло! Йдучи, вимкни праску, плиту, кавоварку, телевізор! Не забудь годинник, бутерброд, гаманець, проїзний, перепустку! Перевір, чи замкнула вхідні двері!»

Якби ви знали, наспівувала вона собі під ніс, розкланюючись у ліфті з сусідами. Якби ви…

Двір заливало сонце. Паула міцно-преміцно заплющила очі, вдивляючись у червоне марево своїх зімкнутих повік. Якби ви знали… яке чудове життя. І яке воно ще чудовіше, якщо зрозуміти, ні, шкурою відчути, яке воно тоненьке…

— Пауло!..

Стефана звисала з балкона, потрясаючи білим згортком:

— Пауло! Легше Митикові, їй-богу… На!

Бутерброд у поліетиленовому пакеті гепнув на газон. Гойднулися ромашки.

Вона спізнилася хвилин на двадцять.

На сходовому майданчику стояв і курив Сава, оператор з чотирнадцятого каналу; іншим разом Паула шаснула б повз нього, не посмівши заговорити, але сьогодні гострий смак до життя звелів їй зупинитись, і усмішка вдалася сама собою:

— Привіт!

Усе, тепер Сава її запам’ятає. Тепер вона перестане бути для нього блідою асистенткою, яких на всіх поверхах телецентру хоч греблю гати. Тепер, можливо, при наступній зустрічі він сам привітається, перший…

Наспівуючи й цокаючи каблуками, Паула пройшла на робоче місце; секретарка Лора метнула в неї лютий погляд:

— Пауло!.. Щоб ти була здорова! Тебе Розганяй… Тебе пан Мирель уже… Ти йому інтерв’ю розшифрувала?

Цілих півхвилини Паула гарячково міркувала, про що йдеться, і встигла вже вкритися гарячим потом од думки, що забула зробити щось украй важливе; потім, полегшено зітхнувши, ляпнула об стіл бувалим у бувальцях дипломатом.

— Навіщо так репетувати…

Кришка дипломата розкрилася, вивільнивши ядучий оселедцевий дух. Ще за мить секретарка Лора здивовано ворухнула ніздрями гостренького носика; Паула сторопіло дивилася в надра власного портфеля.

Згори, просто під кришкою, просто на акуратному стосику розшифрованого інтерв’ю, лежав, закотивши каламутні очі, запашний сіро-коричневий оселедець. У трагічно розкритій пащі громадилися дрібні безглузді зубки; Паула повільно закрила дипломат. Лора дивилась очікувально.

Паула зітхнула. Заплющила очі, здолала потужну огиду до всіх дітей планети, до цих безкарних, нахабних тиранів, що чинять свої неподобства з безневинним виразом на рожевих пичках. Скреготнула зубами, зиркнула на Лору:

— Я зараз…

Під некліпаючим здивованим поглядом вийшла з кімнати, процокала каблуками до білих дверей з силуетом елегантної дами; тут, злодійкувато озирнувшись, розкрила портфель і гидливо, двома пальцями, взяла оселедця за шорсткий хвіст.

— Зар-раза мала…

Паула не оселедця мала на увазі. Паула мала на увазі Митика, котрому, як завжди, все минеться безкарно.

Якийсь час вона стояла посеред хромованого блиску та білих кахлів, погойдуючи на вису оселедцем, мов маятником. Потім зітхнула й опустила рибину на скляну поличку під дзеркалом; тепер оселедців стало два, й обидва смерділи нестерпно.

Зі звуком водяного зливу з найближчої кабінки виплила строга бабуся — завідувачка архіву; на мить збентежившись, вона кинула погляд, призначений одночасно й Паулі, і її оселедцеві. Бабуся вийшла, не наважившись підійти до умивальника; Паула зітхнула, вийняла з портфеля перший аркуш розшифрованого інтерв’ю і ретельно, з милом, стала відпирати оселедцеву пляму під струменем гарячої води.

— …Скажіть, Пауло Німробець, що за дивні міркування змушують мене й досі… нормальна людина ще два місяці тому вигнала б вас утришия!

— Я передрукую.

— Не треба!.. Я знайду, хто зробить цю роботу швидко й не підведе… А от як мені треба буде якусь справу провалити, тоді я надішлю вам особисте запрошення…

Пан Мирель, успішний режисер, до якого давно й міцно прилипла кличка Розганяй, жовчно скривив губи. Паула мовчала; радість життя потьмарилась, пригнічена прочуханкою. Та щойно її перестануть лаяти — і там, за дверима задушливого кабінету, ранковий настрій повернеться знову.

Пан Мирель ніби прочитав її думки.

— Усе з вас скочується… наче з гуски вода. Говориш, говориш…

Секунду Паула вирішувала, всміхнутися їй чи почервоніти. Вийшло і те й те.

— Що ж, Німробець… До наступного проколу. Наступний великий прокол буде у вашій кар’єрі останнім… Ідіть у сімнадцяту студію, віднесіть оці касети й оцей текст… І, якщо на вашому шляху трапиться буфет, не надумайте загортати в папери пиріжок!

Посеред сімнадцятої студії стояв, широко розставивши довгі ноги, оператор Сава. Навушники й мікрофон робили його схожим на пілота космічного корабля; Сава дивився у вічко камери, іноді обертався до асистента, і тоді крізь віконце апаратної Паула бачила вилицювате серйозне обличчя й мужнє пасмо волосся, що мальовничо спадало на лоба.

— Пауло… Агов, Пауло!.. Іди скажи шефові, що ця касета не підходить…

— Подзвони йому — чого мені бігати?

— Тобі що, ноги відпадуть?! Бігом, туди-сюди… — другий режисер, що сидів за величезним пультом, не терпів на роботі ледарів. І він давно був переконаний, що від Паули було б більше користі, якби її посадити в біляче колесо й змусити в ньому бігати.

Оператор Сава стяг з голови навушники й повісив їх на ручку камери.

Паула всміхнулася. Другий режисер ні-чо-гісінько в житті не розуміє.

Гарний настрій повернувся мелодією — джазовим ритмом цокання каблуків по коридору.





* * *




…Прохолодний вітер Печери холодив їй шию й груди — на місці скинутої манишки зяяла тепер велика прогалина. Царна повела вухами; у просторому склепінчастому залі, повному соковитого моху, пасся невеликий полохливий табунець. Царна чула неголосне рипіння ратичок на камінцях, апетитний хрумкіт зелені, легке дихання двох десятків товаришок; чуття небезпеки жило десь дуже глибоко — спогад про страх змушував нервово здригатися чутливі напружені вуха.

Її супутниці були спокійні. Хижаки рідко нападають на царн у великих залах; царна має неоціненну перевагу — швидкість; вона може метнутись у будь-який з безлічі ходів, і напасник приречений на невдачу…

Кислуватий смак моху, запах вогкості з розколин, шарудіння крихітного хітинового панцира — пробирається у вузькій щілині незграбний світляний жук. Під темним склепінням рояться його побратими — вигадливий візерунок мерехтливих цяток. Та царні незвично дивитися вгору — й вона опускає морду до ріденького вже моху.

Усе випасши, табунець перебирається в інший зал; мох розростається миттю, що більше його їдять, то краще він росте…

Стара царна, відтиснута молодими до краю, до чорної діри проходу, різко втягла в себе повітря. І цей ледь чутний звук, вибившись із плетива інших звуків, змусив череду здригнутися.

Кислуватий смак моху розтанув на язиці; юна царна смикнулась, і холодний вітер лизнув залисинку на її грудях.

Табун вичікував, нашорошуючи вуха-мушлі, а стара царна, тремтячи всім тілом, непорушно вдивлялася в чорний прохід. І це спантеличило череду — при найменшій небезпеці царна тікає, а якщо вона непорушна, то небезпеки немає, є тільки можливість, тільки передчуття лиха…

Передчуття… Царна з залисиною одразу згадала жах смерті.

Схруль?

Близько?

На щастя, сааг не нападає на табун. Сааг не любить тісноти, він вибирає самотніх тварин, він нікому не дає змоги глянути на себе двічі…

І тому така неймовірна була наступна мить, коли з чорної пащі бічної печери разом з хвилею повітря вирвалося чорне гнучке, стрімке тіло.

Табун, здолавши секундний параліч, кинувся врозтіч, однак стара царна була приречена.

Вона була приречена з самого початку — коли, відчувши саага в темряві коридору, заціпеніла зі страху; тепер вона теж хотіла тікати, проте в час, необхідний їй, щоб рвонути з місця, уклалось би аж три саагові стрибки. Реакцією сааг набагато перевершує будь-яку жертву; старій царні лишилася єдина мить життя.

Але сааг вирішив інакше.

Через секунду стара царна вже мчала, плутаючи ходи, кидаючись у прогалини, вказані відлунням ратиць; вона дихала страхом і тому ще не збагнула, що врятувалася. Нещадний сааг чомусь кинув легку, певну, самою долею визначену жертву.

Зате царна з прогалиною на грудях, що дременула в один з бічних коридорів, учула за собою характерний свист повітря, що його розсікав, розтинав могутній стрімкий звір.

Три чи чотири її подруги метнулися в бічні ходи — сааг не звернув.

Глухий стукіт ратиць об каміння раптом урвався — під ноги ліг суцільний килим висохлого торішнього моху; слабкого шереху від її бігу виявилося мало, щоб ловити згуки й миттю орієнтуватися.

Сааг відчув розгубленість жертви й ривком скоротив відстань.

Царна мчала майже наосліп, щомиті ризикуючи налетіти на стіну й розтрощити собі череп; рано чи пізно коридор заверне. Чи закінчиться глухим кутом, і тоді краще вдаритися об камінь, аніж умерти на вигнутих саагових зубах. Вітер бив у незахищені груди, і царні здавалося, що на її шиї вже змикається кістяне знаряддя вбивства.

Удар…

Цілу частку секунди вона вважала себе мертвою. А потім у вічі вдарило світло.

Її біг перепинила не кам’яна стіна. Лігво вогненних жуків — тугий мішок з волосяними стінками; жучихи все життя плетуть його з підібраних шерстинок, щоб перед смертю відкласти яйця. Личинки світляних жуків не мерехтять у темряві — вони палають так яскраво, що аж боляче очам; сааговим очам, зірким у темряві, боляче особливо.

Царна пробила волосяний мішок, полетіла шкереберть, знову схопилася на тремтячі ноги — серед розсипів оліїстих ядучих зірок. З пошкодженого гнізда лавиною сипалися личинки; в печері розлігся рик, сповнений болю та люті, — і царна побачила саага зблизька, вдруге в житті.

Мить.

Морда, що складалася, здавалося, з самих тільки ікластих щелеп, величезні роздуті ніздрі — він чує її запах!.. Засліплені яскравим світлом каламутні очі.

Ще частка миті — й сааг кинувся знову, керуючись тільки нюхом; у білому сяйві розкиданого жучого лігва царна рвонула в боковий, неймовірно вузький прохід. Занадто вузький для величезної туші саага.

Роздратований крик звіра, що вдруге упускає здобич.

Удруге — бо царна знала, що це саме ТОЙ сааг. Відчувала мокрою тремтячою шкурою.





* * *




Сонячний промінь сповз зі стелі на стіну.

Паула лежала, відчуваючи, як липне до тіла пітна нічна сорочка.

Її нудило. В роті стояв огидний металевий присмак, раз у раз доводилось ковтати слину. М’язи боліли, наче від тривалої виснажливої праці.

— Пауло!.. Спізнишся!..

Вона схлипнула.

За що?!

Уникнути небезпеки — щастя, але кошмар, що повторюється ДВІЧІ?!

— Па-ауло!..

Лунко гахнула хлопавка. З-під дверей потягло збіглим молоком.

Притиснувшись лобом до вікна автобуса, вона бездумно множила номери машин, що пропливали мимо.

Автобус ледве повз на гору, він нагадував важкого, ситого звіра, що сопе від найменшого зусилля; ніч одсувалася від Паули, затягалася туманом, яскраві спогади відходили, проте липкий піт лишався.

Вервечкою промайнули велосипедисти — душ десять, усі яскраві, мов іграшки на вітрині.

Пливла над тротуаром величезна надувна гусениця. Це тупали на екскурсію дітлахи, й кожне урочисто тримало по одній пластмасовій ніжці; гусениця підстрибувала над їхніми головами, мов жива. Перехожі оберталися.

Торговець папугами, що примостився коло автобусної зупинки, вловив похмурий Паулин погляд. Променисто всміхнувся, поплескав долонею по клітці, рекомендуючи свій товар як найкращий засіб од депресії.

Паула здригнулася, бо хлопець, що йшов по проходу, зачепив її газетою; хлопець попросив вибачення, й по очах було видно, що він не проти завести розмову, проте Паула не відповіла. Саме цієї миті під вікном пропливла, обганяючи автобус, непримітна біленька машина з емблемою Робочої глави на даху та на дверцятах.

Паула заплющила очі, одначе клята уява вже підсувала картинку — залитий сонцем дворик, газон з ромашками… І оця ось машина коло під’їзду. І виносять щось, укрите простирадлом, і злякано перезираються сусідки: «Така ж наче здорова була, молода… Чого це?» — «Не пощастило…»

Не пощастило.

Хоч насправді, звісно, пощастило. Двічі уникнути певної смерті — з цим, здається, до психотерапевта йдуть…

Паула скривилася. Вона завжди дивувалася людям, здатним говорити «про це» зі сторонніми. Не з другом і не з родичем, а з геть чужою, професійно співчутливою людиною… Ні, соромно.

Загавившись, вона проїхала потрібну зупинку.

Годині об одинадцятій її покликав до себе Розганяй; на його захаращеному столі парувала чашечка кави. Паула байдуже дивилась, як загортається спіралями, тане білими язичками запашна кавова пара.

— Німробець… Ти мене слухаєш чи ні?

Паула перевела погляд на червону напористу фізіономію Розганяя. У лабіринтах Печери він напевно хижак. Навряд чи сааг — але схруль, щонайменше зелений схруль…

Ця думка її злякала. Не тому, що вона боялася схрулів, — вона боялася ненормальності. Жодна нормальна людина не стане вдень міркувати про світ Печери. Це дозволено хіба що підліткам у період статевого дозрівання, та й то вони цього соромляться…

— Егей, Пауло… Ти чого?

— Нічого… — вона опустила очі. — Зроблю…

— Маєш три дні. Бо ми й так не вкладаємося в терміни… Потрібні статті шукай у торішньому «Театрі». У «Сюжетах». Крім того, недавно щось було в «Пліткарці»… Фігура він помітна, я його розкручу, як клубочок… Зателефонуй йому, візьми касети з виставами, якісь аматорські зйомки, все пригодиться…

— Він мені не дасть, — сказала Паула похмуро.

У Розганяя злетіли вгору брови:

— Он як? То навіщо ж ти мені потрібна?.. Учися, люба, розмовляти з людьми. Треба, щоб дав… Подзвони йому, похвали останню прем’єру, ну, що хочеш…

— Остання його прем’єра — лабуда без солі, — так само гірко повідомила Паула. — Усі бігають і галасують, то голосніше, то тихіше…

— Плювати, — Розганяй смачно відсьорбнув з кавової чашечки. — Знайди гарні слова… Працюй. Хочеш зробити кар’єру — вчися.

Паула зітхнула.

В офісі працював телевізор; секретарка Лора закінчила телефонну розмову, кинула слухавку, радісно кивнула Паулі:

— Зараз наш новий анонс ітиме, хочеш глянути?

З екрана всміхалася дикторка третього каналу, Паула її знала як неабияку заразу. Дикторка говорила про перестановки в міській адміністрації, про новий проект озеленення околиць, про відкритий Ярмарок ідей під патронажем Гуманітарного університету; Паула розглядала її жакет. Елегантна споруда бездоганного крою, з пелюсткою на лацкані, ніби спеціально створеною для мікрофона-петлички… Дикторка не зводила очей з камери, і мільйони приємно вражених глядачів думали, що вона дивиться їм просто у вічі. Насправді ж дама дивилася на рухомий рядок підказувача.

Секундна пауза; чарівне обличчя вкрилося професійним смутком:

— Міська служба охорони здоров’я з жалем повідомляє, що сьогодні вночі пішов з життя пан Петер Сухич, котрий був незмінним мером столиці цілих десять років, аж до торішніх виборів… Пан Сухич не страждав на смертельні хвороби, однак солідний вік — йому виповнилося вісімдесят два роки — став причиною загального ослаблення організму… Сон його був глибокий, смерть настала природно. Завтра о десятій годині ранку відбудеться жалобна хода, і городяни, які бажають скласти останню шану заслуженому співвітчизникові, можуть з’явитися на дев’яту тридцять до будинку мерії…

— Пауло, що таке? — здивовано запитала секретарка Лора.

«Сон Паули Німробець був глибокий, і смерть настала природно».

Паула ковтнула солону слину:

— Слухай…

Вона майже наважилася спитати, чи немає в Лори знайомого психоаналітика. Наважилася спитати, проте в останню мить замовкла. Надто глибоко сидить заборона на соромітне. А з Лорою ще працювати й працювати…

Якщо, звісно, Розганяй не виконає своєї погрози й не вижене недбалу асистентку Німробець у три з половиною шия.

— Слухай, Лоро… Мені тут… Передача буде про Рамана Ковича, головрежа Психологічної драми… Ти на нього не маєш ніяких виходів? Ну, знайомих там…

Лора дивилася недовірливо. У Лори був чудовий нюх — вона прекрасно зрозуміла, що найголовнішого Паула так і не запитала.

— Кович? Не знаю, що тобі… А, на п’ятому каналі є такий декоратор, Стесь, хороший хлопець, він колишній актор і якраз з Ковичем працював… Пауло, а чого ти сьогодні мов у воду опущена?

Хороший хлопець Стесь повів її курити на сходовий майданчик.

Зрідка прикладаючись — з чемності — до цупкого смердючого фільтра, Паула дивилась, як хороший хлопець Стесь, сорокарічний брюнет з породистим, трохи спитим лицем, жестикулює димучою сигаретою.

— Кович?..

Стесь зробив паузу. Майстерну, наповнену внутрішнім драматизмом; власне кажучи, вся мова колишнього актора складалася з самих пауз, а слова, скупі й до краю багатозначні, служили всього-на-всього ріденьким кріпильним прошарком.

— Кович… М-м-м. Час іде, а люди нічого не вчаться. Нічого, — Стесь примружився, міряючи Паулу палаючим поглядом чорних очей. Кожен його жест був широкий, красивий і вивірений; Паулі раптом спало на думку, що такий примружений крізь сизий дим сигарети погляд вона вже не раз десь бачила. В кіно.

— Кович… Уся ця отара ідіотів. Усе однакове, й вони кричать те, що кричить сусід… А я, дівчинко, — він раптом нахилився вперед, свердлячи Паулу очима, — а я ніколи в житті нікому гузно не лизав. Так і запиши.

Запишу, похмуро подумала Паула.

Стесь докурив. Задумливо кинув недопалок у залізну урну, не влучив, скептично стис губи:

— Кович… Лайно твій Кович. Падлюка й провокатор. У нас таких люблять…

Він раптом узяв Паулу за гудзик. Замисленим довірливим жестом:

— Ти, дівчинко, бережи честь змолоду. Ти, бачу, така гарна… Повнісінько ідіотів, тільки й думають… А ти пам’ятай! — він випустив Паулин Гудзик, щоб повчально підняти пальця.

Паула похмуро кивнула.

Після обіду Розганяй вилаяв її за старі фільми, які вона мала привезти з фільмотеки й не привезла. Фільмотека була за два квартали від студії — Паула пішла пішки, і буйний переможний травень усіма силами атакував тугу, що гніздилася в її душі. Атакував і домігся певного успіху — побачивши в дзеркалі вітрини своє кисле бліде, похнюплено зморщене лице, Паула засоромилася й скоренько зобразила усмішку. Пам’ять м’язів — а її обличчя добре пам’ятало, як усміхатися, — визволила в душі резерви оптимізму; переступаючи поріг фільмотеки, Паула вже наспівувала. Бо довгий смуток стомлює. Бо сьогодні вночі її чекає спокійний сон без сновидінь, і завтра, і післязавтра, а потрапивши, зрештою, в Печеру, вона більше ніколи в житті не зустріне саага.

Жодного.

За законом статистики.

І вона розсміялася, і так, з милою усмішкою, вислухала повідомлення бабусі-фільмотекарки, що замовлених фрагментів немає і ще довго не буде. Бабусі було ніяково, вона раз у раз знизувала похилими плечима:

— Якийсь дурень в апаратній пиво розгатив, літрову пляшку… А вони пива нанюхалися — й показилися. Щурі. Видно, нализалися, все пожерли, ну геть усе поперегризали, ніщо не працює, світла нема, приїдуть монтери — підлогу здиратимуть… Щурі, вони від пива подуріли. Раніше дротів не гризли, а тепер отаке… Отож, дівчинко, не буде замовлень, з тиждень іще не буде, тут зранку такий тупіт з-під підлоги чувся — страшне…

Усмішка на Паулиному обличчі помалу зів’яла. Подякувавши бабусі-фільмотекарці — цікаво, за що, за добру звістку?! — вона побрела назад і, побачивши в дзеркальному склі шикарної машини своє охоплене розпачем лице, навіть не спробувала розгладити зморшку на лобі. Та ну, яка різниця…

Розганяй довго мовчав. Як завжди буває в таких випадках, утрачені фрагменти старих фільмів щосекунди набували в його очах дедалі більшої цінності — зараз він повірить, що без них завтрашня передача взагалі неможлива.

— Ну, ви даєте… — тихо сказав він нарешті.

Паула уривчасто зітхнула. «Ви даєте» — наче то вона поперегризала дроти у фільмотеці!..

— Усе, за що ви беретеся, Німробець, — з тугою в голосі повідомив Розганяй, — усе, за що ви беретеся… То дощ піде, то автобуса нема, тепер от щурі…

— Я їх не запрошувала, — сказала Паула щиро.

Дуже скоро виявилося, що ілюстрований журнал «Сюжети» не має звички друкувати на першій сторінці зміст. Хочеш щось знайти — будь ласкава, гортай сторінки.

Паула гортала.

Підшивки були тугі й важкі; «Сюжети» виходили щотижня, товсті, лакові, форматом як невеликий рекламний щит. Паула раз у раз збивалася, розглядаючи шикарні ілюстрації, занурювалася в читання, вивчала добірки про новомодний рух творчого туризму, про конкурс методичних програм для немовлят з несформованим «етичним кістяком», і про останні голосні фільми, і про нові розробки у ветеринарії, і про «культуру свят у складних кліматичних умовах», про нічні клуби, аукціони акваріумних черепашок, про новітні космічні проекти, мистецтво влаштовувати рукотворні гроти та про вечірки за участі рок-зірок. Через дві години, очманівши від інформації, з важкою головою й затуманеними очима, вона наткнулася нарешті на статтю про Рамана Ковича.

Художній керівник Психологічної драми сидів у піщаного кольору кріслі, Паула довго й утомлено дивилася в його жовчне, негарне й непривабливе лице. Вона аж бачила, як журналіст, беручи інтерв’ю, звивається в пошуках слабкого місця чи пікантної подробиці, проте всі його випади розбиваються об кам’яну, непохитну самовпевненість першого режисера столиці.

«Скажіть, а чому з театру звільнився такий-то?» — «Я не лікар і не можу надавати психіатричну допомогу». — «Газети писали про гучний скандал, коли така-то, відсторонена вами від роботи, намагалася накласти на себе руки…» — «Бідолашна не догравала на сцені, зате в житті переграє кого завгодно. Якщо хтось хоче накласти на себе руки, але його рятують, — виходить, що це вистава…» — «Усі кажуть, що ваша остання прем’єра…» — «А ви її бачили?» — «Н-не вдалося, квитків, знаєте…» — «Квитки всі продано на місяць наперед, але ви все одно спершу подивіться, а потім поговоримо…»

Паула зітхнула й вирішила далі не читати, а просто віднести Розганяєві ксерокопію.

До вечора — до закриття бібліотеки — її здобиччю стала добірка в журналі «Театр», кілька схожих статей у не схожих одна на одну газетах та ядучий допис у «Пліткарці» — останню прем’єру Рамана Ковича було обкусано й обсипано отруйними кпинами. Герої, мовляв, пересуваються тільки колами, як на іподромі, і говорять тільки штампами, як у провінційному музеї, а якщо героїня оголює груди, то хоч би намалювали той бюст, кружечками обвели, щоб глядач, так би мовити, хоч подобизну побачив… А що герой згоряє від пристрасті — про це в програмці треба писати, оскільки позбавлений темпераменту, безбарвний, як міль, артист такий-то, загнаний режисером в оболонку скаженого ритму, схожий на дитяче брязкальце — так само порожній і так само голосний…

Бібліотекарка вже стояла над Паулою, мов караюча примара; Паула замовила ксерокопії, відгризла кусень булки, що завалялася в дипломаті, та й побрела додому.

У дитинстві їй трапилося побачити одну з ранніх вистав Ковича, тоді ще чергового режисера якогось дрібного театрика; «Дівчинка й ворони» — прем’єра стала вибухом, і навіть через рік квитки все ще неможливо було купити — по них простоювали ночами. Чотирнадцятилітня Паула під ревним наглядом старшої сестри Стефани потрапила на виставу випадково, на «зайвий квиточок», і потім цілий місяць перебувала під враженням, в ейфорії. І потім дивилася знову, й знову, й знову, бо вистава йшла, напевне, років десять…

Десять років Кович сидів на своєму троні — невідступно. Тобто він, зрозуміло, мандрував по містах і селах, приходив у Драму головним режисером і йшов знову, зникав на рік-два і знову повертався на гребені скандалу, але трон найкращого режисера — і так вважала не одна тільки Паула — бродив за ним, мов вірний кінь.

А потім він остаточно осів у театрі Психологічної драми, розігнав половину тамтешніх акторів і набрав натомість своїх людей. Паула бачила кілька вистав — критики захлиналися від захвату, маючи перед очима найзвичайнісінькі прісні глевтяки. Паула зітхнула.

Уся родина була в зборі; Влай, Стефанин чоловік, грався з Митиком у настільний хокей, і від його темпераментних кидків чорна шайба раз у раз вилітала за бортик і котилася під диван, і Митик по-начальницькому вказував пальцем, і Влай слухняно ліз у запилюжене царство загублених речей, вовтузився там, залишивши на поверхні самі тільки худющі ноги в спортивних штанях, і повертався задоволений, зі здобиччю. Стефана смажила млинці — дим стояв коромислом; Паула нітрохи не хотіла їсти, але звичний сестрин натиск змусив її насилу прожувати кілька ложок гречаної каші.

— А ми про Ковича робимо передачу, — похвалилася вона просто для того, щоб не мовчати.

— Так? — здивувалася Стефана. — Ой як цікаво…

І продовжувала перервану розповідь про справи в інституті, про молоду співробітницю, що має колосальні успіхи й приречена на велике майбутнє в науці, про свого бездарного, але працьовитого заступника, про великий конгрес, що відбудеться наступного місяця і на якому вона, Стефана, вестиме секцію.

Очі Стефанині по-рисячи горіли. Про роботу вона вміла говорити годинами; Паула кивала й колупала ложкою остигаючу кашу.

Тим часом чоловіча гра вихлюпнула за межі іграшкового поля; озброївшись віниками, хокеїсти ганяли по квартирі тенісний м’ячик. Паула добиралася до своєї кімнати обережно, мов альпініст на лавинонебезпечній ділянці. У коридорі їй перепало м’ячиком по нозі — Митик захоплено загорлав; Паула щільно зачинила за собою двері, сіла на диван і поставила на коліна жовтогарячу коробку телефону.

«Він мені касет не дасть». — «Он як? То навіщо ж ти мені потрібна?.. Учися, люба, розмовляти з людьми, треба, щоб дав… Зателефонуй йому, похвали останню прем’єру, ну, що хочеш…»

Паула скривилася.

Власне, що тут страшного? Що важкого й сумного залишилося в житті, якщо саага більше не буде?.. Подумаєш, якийсь зарозумілий режисер. Велике діло…

Гудки тривали так довго, що вона вже потяглася до важеля, і саме в цю мить на тому краю проводу почулося похмуре:

— Говоріть!

Паула розгубилася. Вона, власне, й подзвонила для того, щоб говорити, але не чекала такої грубої й наполегливої спонуки.

— Говоріть, ну?..

— Добрий день, — пробелькотіла Паула ніжним голоском, одночасно грайливим і єлейним. — Пан Кович?

— Ну, — з відразою підтвердила слухавка.

— Вас турбує студія художніх програм, четвертий канал… Ми готуємо передачу про вашу тво…

— Ім’я режисера.

— Що? — запнулася Паула.

— Ім’я режисера передачі, не ти ж її робиш, так?

За дверима пронизливо заверещав Митик. Паула заткнула вільне від слухавки вухо.

— А… режисера? Пан Розганя… Пан Мирель, автор циклу про…

— Він що, сам не може подзвонити?

— А… Я асистент і хотіла б… касети…

— Потім, — сухо кинула трубка. — Я зайнятий.

Короткі гудки.

«Знайди гарні слова… Працюй. Хочеш зробити кар’єру — вчися…»

Паула зітхнула.

Видно, кар’єри їй не зробити ніколи.





* * *




Царна брела, низько опустивши граціозну головку, повернувши розтруби вух до землі.

Каміння відгукується перше. Каміння здригається від кроків, і відзвуки їх, глухі й дзвінкі, лунають на багато переходів навкруги, і царна знає, що хвилину тому в кривому коридорі на два яруси вище жадібний коричневий схруль роздер самицю тхоля. Роздер, угамувавши спрагу крові, і тепер не знає, що робити з кістлявим розтерзаним тільцем — і так уже ситий…

Дихання. Царні здавалося, що вона його чує з усіх боків, — різними голосами дихав вогкий вітер. У темряві переходів товстий, громіздкий барбак гнався за барбачихою — і наздогнав, і до любовного ігрища додалася неабияка частка жорстокості. Барбаки хтиві; царна злякано смикнула вухами.

Її вабила вода, проте шлях до річки перегороджував страх. Вона бродила в далеких порожніх коридорах, ловила вухами зітхання та згуки, однак — дедалі ясніше й чіткіше — усвідомлювала, як наповзає, як сочиться з провалів лихо.

Вона піднялась на ярус вище. За три проходи обігнула пару таких, як вона сама, царн на паші, піднялася знову, обережно обійшла ситого схруля й знову нашорошила мушлі вух, намагаючись виокремити з хору безпечних звуків ноту свого неспокою, — дарма. Ніщо не порушувало розміреного життя Печери, і водночас тваринка з залисинкою на грудях дедалі частіше здригалася, прислухалася й озиралася.

Її шукали.

Її шукав напружений погляд, і величезні ніздрі приплющеного чорного носа цідили вітерець Печери, по крихті виловлюючи її запах; царна, майже позбавлена нюху, інтуїтивно відчувала, як розтікається її дух по коридорах і по ярусах, як він цівкою збігає вниз і піднімається нагору, повисає над кам’яною долівкою, грузне в мохах…

Вона брела розгублена. Відчуття неправильності, неможливості навколишнього позбавляло її сили.

Потім родина маленьких тхолів, що вовтузились у вологому закапелку, з жахом кинулася тікати; це сталося на два яруси нижче, там, де щойно стояла й прислухалася царна з залисинкою і звідки її вивело, наростаючи, передчуття. Один з тхолів потрапив на чиїсь зуби й наповнив печеру передсмертним вереском — інші його родичі врятувалися, забившись у нори.

Царна стояла непорушно, мов статуя. Слух зараз був єдиною зброєю, здатною її захистити.

Застукотіли по камінню ратички. Парочка закоханих царн мчала геть, наче рятуючись од певної смерті, і незабаром стукіт ратиць завмер удалині — навіть згуки згасли, з’їдені мохом та відстанню.

Потім метнулися, з тупотом розбіглись, недопарувавшись, барбаки.

Царна стояла, і їй здавалося, що все живе в Печері тремтить, розбігається, ховається, з жахом звільняє дорогу смерті, що суне по коридорах.

Тупіт ніг, звуки квапливих кроків; між царною і тим, що наближалося, дрімав після трапези ситий схруль.

Глухе ухкання. Гуркіт, струс стін, жалісний крик. Очевидно, схруль спросоння вирішив вступити у двобій, а второпавши, хто перед ним, не мав уже змоги відступити…

Царна затамувала нерівне дихання. Розрядивши злість у сутичці зі схрулем, переслідувач зупиниться… Його інстинкт на сьогодні вдоволений, він не витрачатиме сили на виснажливе вперте переслідування…

Вона помилилася.

Тепер її вуха ловили вже відлуння кроків. Ледь чутний тріск зеленої підстилки — бо по висхлому моху неможливо пересуватися безшумно…

Вона й досі стояла. Уже розуміючи необхідність утечі, вже усвідомлюючи безглуздість опору. У наближенні того, хто її шукав, була якась гнітюча невідворотність. Неначе там, уперше, біля води, було допущено помилку. І те, що не здійснилося тоді, обов’язково відбудеться сьогодні — зараз…

Ледь чутний звук виник наприкінці коридору — і тоді вона не витримала й побігла.

І відразу зрозуміла, що переслідувач побіг теж.

Усе повторювалося, але тепер вона не вірила в порятунок.

Зливалися перед очима мерехтливі плями лишайників; звук ратиць, наполовину з’їдаючись тонким шаром моху, метався серед кам’яного громаддя, і аж в останню мить царна знаходила прохід. Хвилина — й вона вирвалася в темний зал, заставлений колонами сталагмітів, метнулася в перший-ліпший коридор — і помилилася, бо там виявився глухий кут.

Спочатку голий камінь, дзенькаючи під ратичками й надаючи світові ясного об’ємного звучання, порадував її і вселив надію, та вже за другим поворотом вона збагнула, що спереду нема нічого. Що звук повертається, відбиваючись од нездоланної перешкоди, що перед нею стіна. І вона хотіла розбитися об стіну з розгону — проте природна живучість не дозволила.

Коридор загинався догори; царна стояла в найвищій його точці, спиною до порослої мохом перешкоди. Тут усе поросло мохом, тут було розкішне пасовище, а в глибокій розколині, прихованій пишним зелено-коричневим килимом, бігла цівка води. І якщо обережно розгребти мох ратичкою…

Царна дивилась у вічі своїй смерті.

Сааг був великий навіть для їхньої породи. У жертву втупилися жовтуваті, широко посаджені очі з величезними, байдужими до темряви зіницями. Другою парою очей здавалися роздуті ніздрі; на третю — і четверту — пару скидалися, волого поблискуючи, чорні ікла. Передні лапи саага, широкі, мов щітки, приховували в собі по два набори втяжних пазурів. Вигнутих ножів, що вміють протикати жертву наскрізь. Чорна короткошерста шкіра щільно облягала могутні, бридко випнуті м’язи; сааг був на вершині форми. Не молодий і не старий, ненаситний, фанатично впертий сааг, що врешті-решт досяг свого.

Царна важко дихала. Холодний вітер Печери торкався прогалини на грудях, і їй здавалося, що крижані пазурі вже добралися аж до серця.

Ледве чутно шелестів під мохом струмок. Можливо, сааг унюхав воду, проте ніжного дзюркотіння він чути не міг; круглі вуха-мушлі здригнулися, готові похилитися.

Сааг рушив уперед. Безпорадність жертви додавала майбутньому вбивству своєрідного солодкуватого присмаку. Сааг ішов — радше, тік назустріч загнаній царні. Переливалися м’язи під лискучою чорною шкірою.

Царна дивилась; у ту саму мить, коли її смерть робила крок над невидимим струмком, в обдертих грудях приреченої тваринки беззвучно вибухнуло бажання жити.

Вона стала дибки; рух скоріше жалюгідний, ніж грізний. Її крихітні ратички не спроможні завдати саагові шкоди, а виводячи з-під кидка шию, вона тим самим підставила під кістяний ніж свій ніжний, з підпалинами, живіт.

Сааг це зрозумів, однак у ту ж саму мить його м’язиста лапа, задня права, вже напружена перед стрибком лапа, втрапила у сховану від очей розколину.

Те, що відчували круглі вуха царни, виявилося для саага несподіванкою. Сп’янілий од своєї влади, ошалілий од смаку ще не пролитої крові, здивований поривом безпомічної жертви, він припустився помилки — не пов’язав у свідомості запах води та образ розколини, по якій ця вода, здебільшого, тече.

Хижак, що за все життя не зробив жодного хибного кроку, волею обставин став незграбний, мов барбак; лапа загрузла глибоко в розколині, роздратований рев підхльоснув царну — стрибнувши з місця, вона пролетіла аж попід самою кам’яною стелею, над головою ревучого звіра, над арсеналом іклів та пазурів, над неспроможною люттю, над криком про несправедливість та нечесну гру; вона мчала, нічого не тямлячи й нічого не відчуваючи, і тільки інстинктивно вишукувала серед каміння єдино правильний, невидимий для ока вихід.





* * *




Лора злякалася, почувши у слухавці її голос.

— Паула?! Що з тобою, я тебе навіть не впізнала…

— Я занедужала, — сказала Паула хрипко. — Я… хвора.

Лора помовчала. Запитала обережно:

— Лікаря викликала?

— Я сьогодні вдома попрацюю, спитай у Розганяя… Можна, я сьогодні вдома попрацюю. Я йому… інтерв’ю розшифрую. Я захворіла…

Лора зітхнула:

— Я передзвоню…

І передзвонила через хвилину:

— Добре, один день маєш, але щоб усе інтерв’ю, щоб на завтра, і щоб матеріали про Ковича… Щось від болю прийми, Пауло.

— Ага, — сказала Паула й поклала слухавку.

Стефана примусила її поміряти температуру, хоч Паула й повторювала похмуро, що ніякої температури в неї немає й бути не може. Стефана не заспокоїлася, поки сестрині заяви не було підтверджено показами термометра; досвід численних Митикових хвороб привчив її вірити, що як немає температури, то про серйозну хворобу не йдеться.

— Пауло, ти сьогодні вдома? Я тоді малого в садок не поведу — і дощ, і все одно вже спізнилися… Добре?

Паулі було все одно.

Сидячи на широкому підвіконні, вона байдуже дивилась, як Стефана — величезна бузкова парасолька — біжить через мокрий двір; під дощем білі плити доріжки здавалися скляними. По шибці скочувались краплини, Паулі здавалося, що весь великий світ, у якому вона звикла почуватися мов удома, — що цей світ пливе, стікає, гойдається.

— Пауло! А ти отак не вмієш!..

Задоволений Митик стояв обома ногами на двох великих термосах. Скориставшись тітчиною розгубленістю, він устиг продемонструвати, чого саме Паула не вміє, — зістрибнув з саморобних котурнів, од чого зелений термос перекинувся й покотився, а червоний лунко тріснув розтрощеною колбою.

— Усе розкажу мамі, — повідомила Паула байдуже. Митик засміявся; Паула знов обернулася до вікна.

Царна НЕ ПОВИННА три ночі підряд рятуватися від того самого саага. Тобто вона, звісно, МОЖЕ тричі від нього врятуватися… Як не виключено, що соняшникові зернята, висипавшись з торбинки, складуться на підлозі в графічне зображення статуї Натхнення. Немає таких фізичних законів, щоб насіння не склалося в картину. Та чомусь ніколи не складається!..

Паула закусила губу. Виявляється, вона все життя підсвідомо цього боялася — у неї, напевно, психічне відхилення. Вона справді хвора, тільки не так, як думає Лора, і геть не на ту хворобу, на яких знається озброєна градусником Стефана…

— Пауло, а давай у хокей!..

Не обертаючись, вона хитнула головою; Митик загорлав так пронизливо, що у Паули запаморочилося в голові:

— Ну давай…

Закусивши губу, вона загатила в Митикові ворота три шайби підряд; на четвертій вражене самолюбство юного спортсмена викинуло фортель, Митик з люттю жбурнув шайбу під крісло й пішов сердитись на кухню. Паула полегшено зітхнула й знову вилізла на підвіконня.

У принципі, вона може подзвонити в анонімну психіатричну службу. Хоч зараз. Втім, краще, зрозуміло, з телефону-автомата… Вона пояснить, що і як, і попросить поради. Незручно й обтяжливо, та все ж краще, ніж… Зрештою, є ж якісь стимулятори. Які усувають сон. На день, на два… Скільки людина може протриматися?.. «Сон її був глибокий, і смерть настала природно…»

Та ні, те, що витворяє цей сааг, — воно ж узагалі ні в які ворота не лізе!.. От кому треба звернутися до психіатра, якщо він, звісно, не хоче, щоб його незабаром прибив, як скаженого, якийсь єгер…

Митик підозріло довго мовчав. Паула відігнала важкі думки, посиділа, прислухалася, потім тихенько встала й пішла на кухню.

Ще в коридорі до неї долинуло зосереджене Митикове бурмотіння:

— Поворот, поворот… Пряма доріжка… Поворот… Куди, куди?! Це не за правилами… Отут поворот, поворот…

Паула зазирнула.

Посеред кухні стояв рачки захоплений Митик; з розсипаних кісточок доміно складено було подобу лабіринту, і юний натураліст водив по ньому прутиком з віника, причому Паула не одразу роздивилася, що головним персонажем гри став очманілий, середніх розмірів тарган.

— Митику, тьху! Митику, яка гидота, негайно помий руки!

— Я його руками не торкаюсь, — буркнув Митик, не відриваючись од гри.

— Ану не муч комаху!

— Я не мучу…

— Ти слухатимешся чи ні?!

Скориставшись хвилинною неуважністю маленького дослідника, тарган вирвався з лабіринту й пірнув у щілину під мийку. Митик обурено залементував; Паула мовчки взяла його під пахви й потягла у ванну, Митик вирвався, ображений, схопив пригорщу кісточок од доміно й жбурнув об стіну:

— Ти! Нащо! Чого ти мені заважаєш?! Ти мені заважаєш!!

Паула плюнула, розвернулася й пішла; хотіла замкнутись у своїй кімнаті, але поверх незастеленої постелі грудкою валялася нічна сорочка, і Паула здригнулася, наче їй показали труп. Так і не наважившись торкнутися до власної постелі, вона взяла зі стола диктофон, папір і ручку, вийшла у вітальню, вмостилася в кріслі й почала розшифровувати якесь довге, нудне й безглузде інтерв’ю.

«Як ви вважаєте, чому жанр еротичної прози так тяжко прокладає собі дорогу в сільській місцевості?» — «Бачите, те, що ми звикли називати еротичною прозою, це насправді поглиблений егопсихологічний шар…»

У потилицю Паулі вдарив крижаний струмінь води; підскочивши, вона впустила диктофон. Митик, озброєний водяним пістолетом, негайно чкурнув у ванну й замкнувся зсередини.

Поглиблений егопсихологічний шар.

Паула побродила по кімнаті, бездумно поводила пальцем по запилюженому екрану телевізора; дощ за вікном ущух, засяяло сонце.

Митик просидів у ванній півгодини, і причиною його посидючості виявилася картина, яку він малював на великому дзеркалі Паулиною новою помадою. Паула вивчила телефонний довідник, у якому номерів анонімної психіатричної допомоги виявилось аж дванадцять — на різні випадки життя; по обіді повернулася Стефана, Паула мовчки передала їй притихлого пошкодерника й вийшла надвір, бгаючи в кишені папірець з переписаними телефонами.

Вона сподівалася, що обраний нею для першого дзвінка номер — «інформаційно-консультативна служба» — буде вимкнений чи зайнятий; слухавку взяли одразу ж, без гудка:

— Добрий день, — привітався м’який жіночий голос.

— Добрий… — відгукнулася Паула автоматично.

— Ви подзвонили нам — ви потребуєте допомоги?

Паула ковтнула слину.

— Я відповім на всі ваші питання. І повірте — все, про що ви збираєтеся запитати, цілком природно і нічого соромитись не треба.

Паула мовчала; стінки телефонної будки відгороджували її від світу звуконепроникним синюватим панциром. У будці вона почувалася на диво надійно. Надійніше, ніж удома.

— Я три ночі підряд… потрапляю… туди.

Пауза була така коротка, що, можна сказати, її й не було; жінка в слухавці не перепитувала:

— Так, це рідкісний випадок. Здебільшого ми потрапляємо в Печеру не частіше, ніж раз на тиждень, це оптимальний режим для нервової системи в спокійному стані… Може, останнім часом ваше життя різко змінилося? Щось нове, сильні емоції, які вимагають виходу?

Паула чесно задумалася. І думала майже хвилину. Щоденні Розганяєві догани навряд чи можна вважати сильним подразником…

— Ні.

— Гм… Можливо, причина чисто фізіологічна. У підлітків це пов’язано з гормональною перебудовою, у молодих жінок… Ви ж молода, судячи з голосу?

Паула напружилась. Їй здалося, що вона втрачає дещицю своєї анонімності.

— Вам нема чого тривожитись. Розслабтеся — тепер, імовірно, ви потрапите в Печеру не раніше, ніж тижнів через два…

— Це ще не все! — вигукнула Паула.

— Я слухаю, — голос у трубці посерйознішав.

— Я… тричі… усі ці три рази… на мене полював той самий…

— Не хвилюйтеся, — м’яко попросила жінка в слухавці. — На вас полював хижак?

— Сааг, — видихнула Паула.

Жінка в слухавці зрадила своє збентеження секундним мовчанням.

У Паули спітніли долоні. Їй дедалі дужче хотілося кинути слухавку на важіль.

— Я вам співчуваю, — промовила нарешті жінка. — Ви, очевидно, зазнали дуже сильного струсу…

— Але тричі! Тричі!!

— Не хвилюйтесь… Усе минуло.

— Ану ж він… знову?!

— Не хвилюйтеся. Вчетверте таке не повториться… Насамперед вам не слід розглядати те, що з вами сталось, як щось цілком неможливе. Такі випадки рідко, та все ж бувають, це як народження сіамських близнюків, сумно, однак при нинішньому рівні медицини аж ніяк не трагічно… Зараз я вам дам номер телефону, яким ви при бажанні можете скористатися, вам відповість консультант, що спеціалізується саме на багаторазовій небезпеці… Ви записуєте?

— У мене немає ручки, — сказала Паула розгублено.

— Не страшно… Ви будь-якої миті можете передзвонити по цьому телефону, і вам продиктують… Та насамперед — не хвилюйтеся. Знайте, що таке саме вже ставалося з десятками інших людей. Переважна більшість їх прожила довге щасливе життя, але якщо у вас виникнуть нові страхи — ви завжди зможете зателефонувати…

— Якщо прокинуся, — пробурмотіла Паула глухо.

— Спробуйте прийняти легке заспокійливе…

— Добре. Дякую.

Паула повісила слухавку. По той бік вулиці, коло входу в невеликий скверик, стояла й сяяла на сонці чудова доглянута машина.

Паула блідо всміхнулася.

Вона дала зрозуміти незнайомій жінці, що її розради ніяк на Паулу не подіяли, — однак це була неправда.

Подіяли.

Подіяли аж так, що, повернувшись додому, вона насамперед подалась у свою кімнату й ретельно, без усяких зайвих думок, застелила ліжко, яке досі так її лякало.





* * *




— …таким чином відсоток результативної агресії становить на сьогодні три і вісім сотих відсотка. За минулі десять діб виявлено дванадцятеро осіб, чия норма агресивної поведінки перевищувала встановлене число у два й більше разів… Десятьох ліквідовано. Двоє перебувають під посиленим контролем; усі показники за минулу декаду перебувають у рамках норми і дозволяють охарактеризувати ситуацію загалом як стабільну.

Худорлявий жовтолиций чоловічок нарешті підняв очі від блокнота. Його трикутне обличчя було навдивовижу схоже на емблему — емблему Робочої глави, вшиту в лацкан його строгого піджака. Обличчя як емблема — виразне й абсолютно непорушне.

Певний час тривала пауза. Люди, що зібралися тут за круглим столом, чогось чекали. Проте ніхто не хотів починати розмову перший.

— Дякую… — пробурмотів нарешті дебелий бородань, чиє крісло здавалося вищим і вагомішим за інші. — А тепер… що ж. Тепер щодо антивіктимної поведінки. Щодо цього дикого випадку, про який ви згадали… Дикого, оскільки максимальний зареєстрований індекс антивіктимності… сто дев’яносто три, якщо не помиляюся?

— Не помиляєтеся, — неголосно проказала єдина за столом жінка, повна, зі звичайною зовнішністю домогосподарки. Погляди звернулися на неї, а вона продовжила перервану справу — шліфування нігтів маленькою, з тьмяним поблиском, пилочкою.

Чоловік з трикутним обличчям і емблемою на лацкані кашлянув, наче йому зненацька задерло в горлі:

— У нашому випадку — майже триста відсотків, пане координатор.

Бородань підняв брови:

— Тобто? Ви, сподіваюся, цілком виключили випадковість, помилку, ненавмисне перекручування фактів?

Чоловік з трикутним обличчям дозволив собі скривджено стиснути губи:

— Робоча глава помиляється нечасто, пане координатор.

— Слідчий експеримент?

— Імовірно, буде потреба. Проте… не найближчим часом. Спричинення психологічних травм, не сумісних з життям…

Люди за столом засовалися в кріслах, всідаючись зручніше, — так, наче у всіх одночасно затерпли ноги.

— Чи не було нестандартної поведінки з боку хижака? — продовжував допитуватись бородань. — Можливо, незавершена агресія? Чи, навпаки, перевищення припустимого індексу?

Його співрозмовник ледь підняв підборіддя:

— І нам спадало на думку це питання. Спеціальне дослідження підтвердило: хижак діяв стандартно, в рамках своєї особистої норми агресії. Вона в нього досить висока… Інша річ, що саме в цьому випадку перевищення визначити складно — занадто нестандартна, е-е-е, ситуація. Але, треба сказати, ця людина сама пішла на те, щоб дати інформацію… Про всяк випадок ми взяли її під контроль.

— Дивовижна передбачливість, — неголосно зронила жінка. І поклала пилочку на стіл.

— Охоронна глава чимось незадоволена? — поцікавився чоловік з емблемою.

Жінка підвела погляд; на її заплилому, позбавленому косметики лиці сиділи чіпкі, мов гаки, пильні очі.

— Охоронна глава, — жінка говорила недбало, з її голосу можна було подумати, що вона розмовляє з подругою по телефону, — має дані про витік інформації… скажімо так, про можливість такого витоку.

Якийсь час було тихо.

— То можливість витоку чи витік? — повільно перепитав бородань.

— Маніакальна підозріливість, — сказав чоловік з трикутним обличчям, погладжуючи свою емблему, — це необхідна особливість охоронних структур… Факти?

Жінка помовчала, пронизуючи його поглядом. Потім обернулася до бороданя:

— Охоронна просить повноважень для роботи з цією… несподіваною проблемою.

— У нас виникла не тільки проблема, але й можливість, — неголосно сказав чоловік, що сидів навпроти.

У нього було вузьке, смагляве, ледь асиметричне лице, дуже яскраві, ясно-зелені очі й низький, часом аж до глибоких басів, голос. Говорячи, він не зводив очей з екранчика кишенькового комп’ютера — там змінювалися мальовничі поєднання барв.

— Я знав, що Пізнавальна зацікавиться, — з напруженою усмішкою проказав бородань.

— Так, пане координатор. Ми вже зацікавились. Небувалий в історії випадок, небувало високі показники… Пізнавальна просить повноважень для себе.

— Виняткових, — упівголоса додав блідий юнак, що сидів поруч.

— Природно, — смаглявий підняв брови. — Природно, виняткових, Пізнавальна здатна подбати і про спостереження, і про безпеку, і про…

— Охоронна висловлює протест, — голос повної жінки зберігав байдужість, проте очі блиснули так, що бородань у кріслі нервово моргнув. — Це гра з вогнем! Відомі всім нам сили не втратять нагоди… А всяка інформація, що якимось чином од нас витече, рано чи пізно потрапить до них.

— Факти? — скривджено повторив чоловік з трикутним обличчям, звертаючись чомусь до пилочки для нігтів. — Факти, докази, що підтверджують наявність витоку? Чи буде, як того разу?

Смаглявий нарешті відірвав свої зелені очі від барвистих поєднань на екрані. Ледь усміхнувся; подивився собі на руку, потім на повну жінку з очима, як сталевий гак.

— Порушення людських прав… суб’єкта, — він загнув одного пальця на своїй смаглявій руці. — Спричинення травм, не сумісних з психічним здоров’ям… — другий палець. — Репресивні заходи, що суперечать кодексові Триглава… що ще новенького може запропонувати нам Охоронна?

— Вам не слід говорити в такому тоні, Тодіне, — знехотя огризнулася жінка. — Ви чудово розумієте, що ваші дослідження теж не теє… Як ви, цікаво, збираєтесь працювати? Шлях до результату… до того результату, що вас цікавить…

— Який нас усіх цікавить, — холодно зауважив смаглявий.

Жінка вишкірилася, й цей вишкір страшнувато контрастував з м’якими рисами домогосподарки.

— Добрий Лікар використовував методи, що призводили до каліцтв, — ніби нічого й не сталося продовжував смаглявий. — Ми сподіваємося… знайти інший шлях.

Жінка гмикнула, всім своїм виглядом тавруючи співрозмовника за неправду.

— Одне можу сказати напевно, — на обличчі смаглявого не здригнувся жоден м’яз, — дві Глави навколо об’єкта не тупцюватимуть. Або Пізнавальна, або ми втрачаємо свій шанс.

Стало тихо. Чоловік з емблемою Робочої глави нарешті всівся в кріслі й полегшено відкинувся на спинку — немовби все, що буде далі, його не стосувалося.

— Тодіне, — повільно, ніби міркуючи, запитав бородань, — ви справді можете… одержати ТОЙ результат?

— Майже напевно, — пробурмотів зеленоокий, дивлячись на світний екран.

— Ви розумієте, що це означає?

— Розумію краще за вас! — глибокий голос смаглявого прозвучав несподівано різко. — Чудово розумію, що… але якщо ми сховаємо голову в пісок — ми програємо майже напевно! Метод Доброго Лікаря спливе рано чи пізно, а так ми могли б… грубо кажучи, знайти протиотруту. Досліджувати механізм… Донор з’являється раз на сто років! ТАКИЙ донор! Така можливість, а ви…

— Який темперамент, — жінка криво посміхнулася. — Розумію, Тодіне, чого ваші пацієнти так вами захоплюються… А пацієнтки особливо.

— Ви мені лестите, — відгукнувся смаглявий, миттю заспокоюючись. — Але як доказ, це ваше зауваження… небездоганне.

— Ми не зможемо забезпечити герметичність інформації, — жінка міцно стисла губи, одразу ж утративши подібність з домогосподаркою. — Охоронна категорично проти.

— Це її природний стан, — утомлено пробурмотів зеленоокий.

— Не треба, Тодіне, — роздратовано зронив бородань. — Усі нервуються… Ваш проект справді може спричинити руйнування особистості донора?

Зеленоокий мовчав.

Люди за круглим столом чекали його відповіді, але він мовчав, і відблиски барв з екрана робили його мовчання мальовничим, майже карнавальним.

Чоловік з лицем, як емблема, складав білий аркуш паперу. Удвоє, учетверо, увосьмеро, ушістнадцятеро…

Жінка з зовнішністю домашньої господарки тарабанила нігтями по своїй пилочці. На щоках її палали червоні плями.

Блідий юнак за плечем зеленоокого нервово сопів.

Двоє похмурих чоловіків, що сиділи праворуч і ліворуч від жінки, похмурніли дедалі більше.

По периметру великої круглої кімнати йшла, опустивши хвоста, невелика сіра кішка.

Ледь чутно гурчав кондиціонер.

— Починайте, Тодіне, — поволі мовив бородань. — Починайте, але… в разі застосування травматичних методів вам будуть потрібні особливі санкції. Звертайтеся в координатуру.

Жінка рвучко підняла голову — бородань зупинив її порухом руки. Сказав сухо, ні до кого зокрема не звертаючись:

— Повноваження за фактом антивіктимної поведінки передаються Пізнавальній главі і панові Тритану Тодіну особисто. Пізнавальна глава повинна особливо дбати про збереження інформації і по змозі щадити людські права суб’єкта… Усе, панове. До появи додаткових обставин питання цілком вирішено.

Чоловік із зеленими очима відкинувся на спинку крісла.

Якщо він і був задоволений — зовні це не проявилося ніяк.





Розділ другий




Розганяй пробіг очима по оберемку ксерокопій, довго вивчав ядучий допис у «Пліткарці», нарешті, гмикнувши, підняв очі на Паулу:

— Мало.

— Скільки було, — Паула прекрасно знала, що цим «мало» відгук про її роботу не обмежиться.

— Довго запрягаєш, Німробець. По верхах хапаєш… Касети від Ковича вже мають лежати отут! — і Розганяй пальцем вказав місце для касет на своєму захаращеному столі.

Паула зітхнула:

— Він хоче особисто з режисером…

— Та мені начхати, що він хоче! Це твоя робота, ясно? Не в «скляночці» каву пити цілими днями і не з операторами женихатися, а розкрити рота, домовитися з Ковичем і принести мені касети!..

Паула спалахнула. Докір був напрочуд несправедливий.

Сьогодні вранці вона справді випила в «скляночці» дві чашечки кави, але тільки тому, що в неї злипалися очі! Тільки тому, що вона до ранку боялася лягти в ліжко й заснула на світанку, в кріслі, за розшифровкою якогось дурного інтерв’ю! 1 проспала — о щастя, глибоко й без сновидінь — усього дві години чистого часу! Та Розганяй про це нічого не знає, а цілком безпідставно лає за каву і за операторів, бо в «скляночці» Паула зустріла Саву з чотирнадцятого каналу, а Сава її навіть НЕ ВПІЗНАВ!..

Либонь, зміна виразу її обличчя підказала Розганяєві, що цього разу він перегнув. Принаймні інші образливі слова, заготовлені ним для нехлюйки Німробець, так і залишилися невисловлені. Якийсь час Розганяй сопів, скептично дивлячись у вікно, неначе звіряючи побачене з учорашнім прогнозом погоди; потім сказав на тон нижче:

— Півгодини тому я дзвонив Ковичу, і він погодився дати касети. Вирушай негайно; адресу візьмеш у Лори. Я буду вельми вдячний, якщо ти нічого не наплутаєш і не загубиш. Іди.

Паула посопіла, дивлячись у Розганяєві глузливі очі; потім потупилась і сумно кивнула.

У ліфті її раптом наздогнав голод; може, тому, що швидкісна кабіна, несучись униз майже у вільному падінні, завжди якось дивно діяла їй на шлунок. Утім, Паула сьогодні не снідала, а пора була вже обідня, а на першому поверсі широким колом розташувався десяток скляних кафе, тому вона знехтувала недавній Розганяїв докір і зайшла в «Крило грифона», чия назва на всіх поверхах давно звучала як «Кіло батона».

Поспіхом жуючи бутерброд зі свіжою рожевою ковбасою, вона раз у раз злодійкувато поглядала на всі боки — чи не з’явиться за скляними стінами кафе-акваріума жовчне Розганяєве обличчя. За сусідніми столиками жваво базікали: у когось шеф схвалив до випуску серію передач, хтось добув геніальний сценарій, хтось вискочив уперед у рейтингу; потім у «скляночку» ввірвалася ціла юрба, вишукала серед їдців блідого, туманно знайомого Паулі хлопчика й накинулася на нього з поздоровленнями — виявляється, у хлопчика вийшла перша передача, і приятелі стали в чергу заради права потиснути йому руку.

Спостерігаючи за чужим тріумфом, Паула відсьорбнула гарячого чаю, закашлялася й тому прогавила мить, коли малознайомий журналіст — здається, з відділу проблемних програм — надумав сісти за її столик:

— Не заважатиму?

Паула мотнула головою. Бутерброда лишалося менше половини; навряд чи малознайомий журналіст устигне їй завадити. Вона зараз піде.

— А я вас, здається, знаю… Паула. Ви в пана Миреля асистентом працюєте, правда?

Паула здивувалася. У «скляночках» не було звичаю заводити душевні знайомства — по-перше, на роботі, по-друге, на очах… По-третє… ну, не було такого звичаю та й годі. Принаймні з Паулою тут не знайомився ніхто й ніколи.

Вона кивнула — невдоволено і водночас розгублено. Її співрозмовник, навпаки, запалився:

— А мене звати Дод Дарнець, програма «Заборонене питання», ви, мабуть, бачили…

Паула бачила. У «заборонників» був високий рейтинг, хоч передача анітрохи не була розрахована на широку публіку; там не було ні ведучого-провокатора, ні почервонілих зірок, ні оплесків радісної юрби роззяв — серйозний, навіть похмурий імідж, напружене словесне дійство і справді гострі, напрочуд сміливі теми.

Паула не любила «заборонників» — хоч кілька разів, коли Розганяй наполіг, дивилася й аналізувала. І оцього Дарнця, хоч убий, не пам’ятала… Втім, це природно, чорнороби-журналісти потрапляють у кадр дуже рідко.

Її співрозмовник з розумінням усміхнувся:

— Думаю, Пауло, ви не любите нашої передачі.

Вона здригнулася:

— Чому ви так вирішили?

Дарнець сьорбнув зі своєї чашечки:

— Бачите… занадто гострі теми — це все одно що занадто гострі приправи. Хтось любить… Комусь неприємно. І не можна ж усе життя харчуватися самим хроном…

Паула машинально жувала бутерброд.

— І це, Пауло, цілком правильно з вашого боку… Є речі, про які вголос, з екрана, не говорять. І навіть ми не говоримо — не потрібно… Але від нашого мовчання ці, як я сказав, речі з життя не зникають, згодні?

Рожева ковбаса раптом стала Паулі в горлі — така раптова й сильна була тривога. І Дарнець, зрозуміло, все помітив; він розвів руками, ніби демонструючи добрі наміри:

— Ні, Пауло, тобто так, ви правильно подумали, але в цьому немає нічого дивного чи страшного… Я журналіст, проте друга моя робота — консультант у центрі психологічної реабілітації…

Вона нарешті пересилила неслухняне горло й мужньо ковтнула напівпережований кусень.

— Вам дико, що я говоритиму з вами про Печеру. Повірте, справа варта того, щоб цю ніяковість перебороти…

— Яка справа? — вичавила Паула.

Дарнець зітхнув. Усміхнувся. З’єднав кінчики розчепірених пальців:

— З вами стався рідкісний випадок. Тричі підряд…

— Як ви знаєте?!

Хтозна, який це вигляд має збоку. Паула зробила все можливе, щоб зберегти незворушність на лиці, і їй дуже допомогло усвідомлення, що вона сидить серед маси людей. Що всі навколо тільки на неї й дивляться…

Дарнець усміхнувся:

— Не тривожтеся, Пауло. Це закон сприйняття — у людному місці на нас ніхто не звертає уваги… Ваш шеф у себе в кабінеті. Не переживайте.

— Як ви знаєте про…

— Випадок такий нечуваний, що приховатися від нас він просто не міг. Це… якесь феноменальне везіння. При тім, що ваш… сааг доклав усієї своєї чималої сили, щоб це везіння урвати. Він, можете повірити, сам вражений не менше, ніж ви…

— Вірю, — процідила Паула крізь зуби. — Я, знаєте, чомусь завжди надіялася, що телефони довіри — це саме телефони ДОВІРИ. Якби я знала, що після єдиного випадкового, під настрій, дзвінка…

— Пауло, дорога… Ваш дзвінок тут геть ні до чого. Якби центр психологічної реабілітації не мав власного доступу до інформації Триглава… повірте, силі-силенній наших співвітчизників було б дуже погано. Знаєте, я за свою практику бачив стільки людей, що потребували допомоги…

— Я не потребую допомоги, — сказала Паула різко. Втім, у якусь мить в її душі ворухнувся слабенький і теплий черв’ячок — а що, як узяти та й перекласти свої страхи на вузькі плечі Дода Дарнця…

— Я зустрічав і нині зустрічаю безліч людей, що потребують допомоги, — незворушно повторив її співрозмовник. — Зокрема, вашої допомоги, Пауло.

Вона помовчала, здивовано розглядаючи недоїдений бутерброд.

— Я поясню… — Її співрозмовник знову сьорбнув з чашечки. — Щодня тисячі людей несуть у Печеру свої комплекси й страхи — тягнуть це сміття в чистий і чесний світ, де місце тільки чесній боротьбі і первісним інстинктам. Щодня сотні людей звертаються до телефонів довіри, бо їм здається, що в Печері щось не так, що їхня поведінка виходить за звичні рамки… Йдеться про маніяків-садистів, яким, на жаль, майже неможливо допомогти. Йдеться про природжених жертв, які, на жаль, закінчують свій шлях ще замолоду… Йдеться про людей, котрі щодня почуваються так само, як почувалися ви, набираючи телефон довіри… Пам’ятаєте?

Паула мимоволі зіщулилась.

— От-от… І наша з вами мета — пояснити цим людям, що нічого жахливого з ними не відбувається. Що жертва, навіть загнана в кут, має шанс на порятунок… О, я не сказав, що приблизно вісімдесят відсотків консультованих нами — неагресивні за орієнтацією.

Паула мовчала.

Дарнець удруге її приголомшив — якось так непомітно вийшло, що зі смугастої лікарняної піжами Паула раптом переселилася в білий накрохмалений халат. Дарнець пив свій чай і розмовляв не з пацієнткою, а з колегою і соратницею, чия порада мала для нього виняткову вагу.

— Пауло… Феномен, який ви продемонстрували, називається «яскраво виявлена антивіктимна поведінка». Наш центр буде вдячний, якщо ви допоможете нам у роботі… Візьмете участь у деяких дослідженнях, ніби як у соціологічних опитуваннях… Знаєте, це дуже важко пояснити на пальцях, але я гарантую вам цікаву роботу, товариство розумних привабливих людей… І цілковиту конфіденційність, Пауло. Розумієте?

Вона й далі мовчала, їй здавалося, що за скляними стінами кафе минули довгі роки, що Розганяй постарішав і вийшов на пенсію, що касети Рамана Ковича розсипалися від часу, що будинок телецентру сто разів перебудували, що Митик няньчить онуків, а вона й досі горбиться над рожевим недоїдком ковбаси, і чоловік, що сидить з нею за одним столиком, цілковито заморочив їй голову і розм’якшив мозок.

— Можете зараз не відповідати. Просто подумайте… Повторюсь — я розумію, яка це делікатна тема. Як ви серйозно до цього ставитеся… Але, можливо, саме з вашою допомогою буде зроблено відкриття… яке врятує від божевілля тисячі людей. Ви подумаєте, Пауло?..

— Подумаю, — сказала вона майже полегшено.

Бо дивна розмова, здається, вичерпалася й дійшла кінця.





* * *




У лункому під’їзді з високою стелею пахло вологим пилом; біля ліфта стояла величезна, на голову вища за Паулу, дівуля в екстравагантному макіяжі — їй, очевидно, ніхто ніколи не казав, що темно-коричневих губ у здорових людей не буває. Дівиця зміряла Паулу холодним байдужим поглядом — так, ніби перед нею раптом виник у повітрі якийсь неживий предмет; Паула, котра боялася жінок-гадюк і соромилася цього свого страху, гордо пройшла повз неї — до сходів.

Кович жив на четвертому поверсі. Сходинок, що вели до нього, виявилося зненацька багато, однак Паула не нарікала — нехай дорога буде якнайдовша. Майбутня зустріч її анітрохи не тішила; якийсь час постоявши на просторому майданчику й провівши очима ліфт, що поніс угору дівицю з коричневими губами, Паула стала нарешті перед дерматиновими дверима, між іншим, обладнаними замком.

Паула не любила людей, що замикають двері свого дому. Щоправда, серед її знайомих таких не було.

Здивована режисерською примхою, Паула натисла на залізну кнопку дзвінка; їй не відчиняли довго, так довго, що вона стурбовано полізла в портфель, щоб перевірити адресу. Вона стояла, мов чапля, на одній нозі, поклавши дипломат на коліно й риючись у його надрах, коли оббиті дерматином двері розчинились і протяг умить підхопив безцінні Паулині аркушики і мальовничо розкидав їх по сходах.

Паула підняла розгублений погляд.

Чоловік, що стояв у дверях, був їй багато разів знайомий зі знімків, прем’єр та презентацій; чорний обтислий светр під горло і теж чорні спортивні штани робили його схожим на літнього міма. Паула встигла подумати, що сорокалітній Кович має вигляд набагато старший за свої літа і що чорний колір йому не до лиця.

— Добрий день… Я Паула Німробець, студія художніх програм, четвертий канал, від пана Миреля, режисера, він домовля…

— Зрозуміло, — з огидою сказав чоловік, стоячи у дверях.

— Вибачте, я зараз…

Прилаштувавши дипломат на килимок перед дверима, Паула кинулася хутко збирати свій розвіяний скарб; Кович стояв непорушно, Паула скоса позирала на ворсисті кімнатні капці, що вартовими застигли на порозі.

І в ту мить, коли останній клаптик паперу був уже в неї в руках, — саме в цю мить її вперше штрикнуло незбагненне, неприємне передчуття.

Чорний ворс.

Огидно.

Затиснувши дипломат під пахвою, вона випросталася; Кович дивився прямо на неї, і на негарне його лице, здавалося, найшла чорна хмара.

«Учися, люба, розмовляти з людьми, — так не раз казав розумний Розганяй. — Похвали його останню прем’єру… Знайди гарні слова…»

— Ви знаєте, — почала вона вибачливим тоном, — ми… ну, ця передача… Вашу творчість треба… ну, я була глибоко вражена «Дівчинкою й воронами», це була немислима, геніальна вистава…

Вона ледь затнулася на слові «геніальна». Хоч би не перестаратися зі славослів’ям; кожну нормальну людину таке означення збентежило б. Кожну, але не Ковича — це просто його службовий обов’язок — вірити у власну геніальність…

— Мені тільки касети, — Паула винувато всміхнулася. — Мені тут зачекати?

Якщо він і збирався тримати її на порозі, то тепер передумав. Розтанув од її незграбних похвал?.. Та хай там як, але холодний Ковичів погляд помалу уважнішав; нарешті він знизав плечима і відступив у глибину передпокою:

— Заходьте…

Вона зайшла.

Передпокій, як виявилось, був надзвичайно великий і феноменально захаращений; стіни, обвішані впереміш плакатами, афішами та календарями дворічної давнини, висока стеля, обклеєна пожовклими шпалерами, і запилюжене взуття, що натовпом стояло навколо полички-підставки. Паула з подивом побачила тут зимові хутряні чоботи, кеди, кросівки, босоніжки та різнобарвні черевики — усі чоловічі й усі одного розміру. Все, чим користувався хазяїн минулі рік-два.

Нерішуче потоптавшись, Паула зробила рух, що мав означати бажання роззутися; Кович поморщився, й це означало, що знімати туфлі не треба.

— Ви… як вас, до речі, звати?

— Паула.

— Отже, ти, Пауло, крім «Дівчинки…» нічого більше не бачила?

— Бачила, — поспішила пробурмотіти Паула, пробираючись за хазяїном серед полиць і стелажів, серед мальовничого мотлоху — у вітальню, величезну й несподівано порожню.

З високих вікон падали стовпи світла; на скрипучому паркеті лежав пил, і на журнальному столику, і на телевізорі в кутку, і навіть на шкіряному дивані, здається, шарами лежало старе, як цей будинок, незаймане покривало пилюки. Під стіною стосами громадилися книжки, а на тлі дорогого, але теж запилюженого килима висіли поруч дерев’яна маска якогось демона з вишкіреними зубами і портрет самого Ковича, писаний олією і, як здалося Паулі, досить бездарний.

— І що ж ти бачила? — недбало поцікавився Кович.

— Усе… Усі вистави. Але, ви розумієте, «Дівчинка й ворони», це було надзвичайно, це була найкраща ваша…

Паула затнулася.

Нічого собі похвала. Так би прямо й сказала: «Ви поставили в житті одну виставу, все інше — нісенітниця й піна…»

І, прагнучи виправити жахливий промах, вона пробурмотіла, дивлячись у широку тріщину на паркеті:

— Я твір у школі… про «Дівчинку…». Я написала, що це про людину та її страхи… Але мені трійку, бо насправді це про пошук місця в житті… А навіщо його шукати, воно в кожного й так є… Я хотіла…

Кович гмикнув. Зміряв Паулу очима — по спині їй пробігли мурашки, причому не гарячі, як від звичайного збентеження, а крижані, наче від смертного жаху. Паула зіщулилась — їй удруге стало неприємно.

Кович зітхнув, поморщився, глузливо скривив губи:

— Добре… З касет можу дати тільки дві. Та й то хотів би якнайскоріше одержати їх назад.

Паула знала, що треба вдячно кивнути й запевнити, та замість цього стояла посеред кімнати непорушно й мовчки, наче обморожена.

Кович тим часом ішов до журнального столика; там, на запиленій стільниці, самотньо лежали дві відеокасети в яскравих коробках. Кович ішов довго, через усю велику кімнату, і, як виявилося, ледь накульгував; час тягнувся й тягнувся, Паула стояла, дивилась і відчувала, як стигне в жилах кров.

Крок. Заноситься нога в чорному ворсистому капці… Паула здригається. Наступний крок, ось він простягає руку до касет, ось обертається, ловить її погляд, щось хоче сказати, але замість цього різко зводить брови:

— У мене що, дірка на штанях?

Паула дивилася йому в лице.

Очі його сиділи так глибоко, що ледве можна було розрізнити їхній колір; через частку секунди вона зрозуміла, що очі в нього не коричневі, як їй здавалося, а блакитні.

Чому їй здавалося, що очі в нього карі?!

Передчуття, що прокинулося на сходовому майданчику, якось незрозуміло росло й міцніло. З кожною секундою вона відчувала дедалі дужчий, просто-таки фізіологічний страх.

— Ось, — Кович говорив повільно, не зводячи напружених очей з різко зблідлого обличчя відвідувачки. — Тут перша дія «Блакитного Рогу», а тут «Залізні білки» повністю… Вам що, погано?

— Ні-і…

Кович постояв, простягаючи їй касети; вона не рушила з місця, і тоді він, насупившись, пішов до неї сам.

І знову через усю кімнату.

Паулі захотілося відступити.

Паулі захотілося втиснутися в стіну, а краще — кинутися навтьоки.

Геть з величезної й запиленої квартири, по сходах униз, униз, щоб гриміла луна квапливих кроків…

…згук ратичок, що б’ють об каміння.

Вона судомно стиснула мокрі від поту долоні.

Кович зупинився, не доходячи трьох кроків. Утупився в гостю запитальним поглядом; знову простяг злощасні касети:

— На…

Паула не дивилась на його руку. Їй цілком вистачало обличчя.

Розумне, загалом, тверде до жорстокості, вольове жовтувате лице сорокалітнього чоловіка, що вигляд має на всі п’ятдесят…

Але звідки цей непристойний жах?! Ще хвилина — і їй терміново знадобляться послуги певного санітарного закладу…

— На, Пауло, бери…

Він рушив уперед — вона сахнулася.

І раптом побачила в його очах замість зміцнілого вже роздратування — якесь незбагненне збентеження.

Вони стояли одне проти одного — бліда дівчина з дипломатом під пахвою і чоловік у чорному светрі, що простягав їй дві барвисті коробки; тепер його рука помітно тремтіла. Паула чула стугін крові у вухах.

Чоловік у домашніх капцях нічим не нагадував могутнього звіра, чия морда на дві третини складалася з ікластих щелеп.

І все ж таки вона тепер точно знала, ХТО стоїть перед нею на відстані трьох, кроків.

Її рука мимоволі потяглася до шиї. До того місця, де сходяться ключиці, де вітер холодить неприкриту шкіру. Де зараз повинна бути залисинка.

Кович помітив її рух. І раптом сполотнів сам — аж посинів:

— Пауло…

Вона відступила на крок. Потім іще.

— Пауло, — в його голосі промайнула безнадія. — Касети візьми…

Вона схлипнула.

Стрімголов, притискаючи дипломат до грудей, кинулася геть. Заплуталась у величезному коридорі, перекинула триногий табурет, ударилася в двері — не замкнено; вилетіла на сходи, вхопила ротом повітря, з тупотом скотилася вниз — і тільки тоді, у напівмороці першого поверху, в оточенні синіх поштових скриньок, примусила себе зупинитися.

Ніхто за нею не гнався. Не свистіло повітря, яке розтинає стрімким тіло, не ревів хижак, упускаючи здобич…

Невже вчетверте?!

Вона поставила дипломат на підлогу й притулилася лицем до холодного заліза поштової скриньки номер шість.

Вона марить. Дод Дарнець, дивний журналіст, недарма приділив їй стільки уваги — і в денному світі, спокійному й світлому, їй ввижаються примари Печери…

І вона уявила собі — не хотіла, але клята фантазія вийшла з-під контролю — вона уявила собі, як відомий і шановний режисер Раман Кович відкидає вбік нещасні касети, одним стрибком наздоганяє жертву і встромляє жовті, напевно нездорові зуби в тремтливе горло непутящої Паули Німробець.





* * *




Раман Кович не вирощував на балконі квітів, але й дерев’яні ящики, наповнені землею, викидати не спішив. Зараз там зеленіла трава, цвіла самотня залітна кульбаба та сірими гірками лежав попіл, що залишився од візиту приятелів-курців.

Раман Кович вийшов тільки для того, щоб ковтнути свіжого повітря. Зараз йому дуже потрібен був кисень; спершись на темні від часу перила, він дивився, як по рудій шапці кульбаби повзе худа, якась понура бджола.

Балкон був кутовий; відразу дві вулиці, зелені й тихі, лежали під ногами Рамана Ковича. Чудовий, престижний квартал, вулиця Кленів та вулиця Надії; Раман укотре перевів дух і важко опустився на низенький дерев’яний ослін.

Вигнуті прути балкона огортали сидячу людину подобою клітки; під дахом будинку навпроти билися за житлоплощу ластівки. Раман зчепив пальці.

Подія, що сталася з ним три хвилини тому, була абсолютно неможлива й тому особливо лякала. Він ПОБАЧИВ.

Байдуже, яка була з себе та дівчина… як її звали? Паула… Байдуже, бо дівчина Паула була вдягнена так само, як сотні інших дівчат, — якісь джинси, щось коротке й обтисле, чи, навпаки, вільне, балахонисте, чи те й те одразу… Раман давно не звертав уваги на таких звичайних, одна на одну схожих дівчат. Обличчя, яке годі запам’ятати… Зате він чудово пам’ятав, яка була царна з залисинкою на грудях. Ох, він запам’ятав ту царну, він думав про неї вдень, він сподівався зустріти її вночі, тонкі танцюючі ніжки, дзвінкі ратички, вуха-локатори, живіт з підпалинами і відчайдушні очі кольору міцного чаю…

Раман здригнувся, притисся лобом до залізних прутів. Чи є різниця, яка з себе дівчина Паула… якщо з її очей глянули на нього зацьковані очі його невпольованої здобичі?!

Якийсь внутрішній сторож поспішив йому повідомити, що він упирається в непристойне. Мить — і він почне думати про заборонене… Раман усміхнувся. Він режисер, і тому його фантазія вміє просочуватися крізь будь-які табу.

Якби позавчора вночі він здійснив те, чого так бажав, то дівчина Паула ніколи б не прийшла до нього по касети.

Якби він дотягся до горла, позбавленого вовни… А він же нестерпно цього хотів. З тієї самої хвилини, коли захоплена коло водопою жертва відмовилась гинути. Коли він промахнувся, а він не промахувався ніколи!..

Цей її жест. Як вона потяглася рукою до залисинки — це було так само красномовно, якби вона просто крикнула йому у вічі: «Я царна, царна, царна!!»

Раман труснув головою. Події в Печері завжди пам’яталися йому туманно, уривками, проте лють і роздратування тієї ночі йому не забути ніколи. Неначе він… так, це буде правильне порівняння. Наче його кликала до себе прекрасна оголена жінка, а коли він, розпалений, почув її заклики — спокусниця втекла, граючись і глузуючи…

Проте яка незначна була ймовірність їхньої сьогоднішньої зустрічі!..

Хоча…

Тисячі людей щодня зустрічаються на роботі, в транспорті, у театрі… Сьогодні він розігнав у Печері зграю тхолів, а завтра привітається за руку з людиною, яку трохи не…

Імовірність зустрічі завжди є.

Немає змоги ВПІЗНАТИ одне одного. У Печері немає людей — є царни й сааги, барбаки та тхолі, інша живність, а якщо припустити, що три ночі підряд не сааг ганявся за царною, а Раман Кович ганявся за Паулою… чи як там її… Еге ж, таке припущення добряче похитне основи світобудови. Хоча, з другого боку, Раман Кович не несе ніякої відповідальності за поведінку дикого саага…

З під’їзду на вулицю Кленів вислизнула дівчина з дипломатом під пахвою. Навіть згори, з балкона, добре було видно й розпатлане волосся, і дивно згорблені плечі, і непевність, сум’яття в кожному кроці; грюкнули, зачиняючись, двері під’їзду. Молода мама, що стояла з дитячим візком по той бік перехрестя, здригнулася й обернулась; дівчина нервово понишпорила рукою в кишені курточки, впустила на тротуар темний циліндрик помади, подивилася на нього незрячим поглядом і якось розгублено подалася геть.

Раман Кович перервав свої роздуми, щоб устати й перегнутися через перила.

Ні, він не збирався накладати на себе руки. Він просто хотів уважніше подивитись на Паулу Німробець.

Розминувшись з присадкуватою бабусею — та здивовано озирнулась їй услід, — розпатлана дівчина бігцем рушила через вулицю Кленів; Раман бачив, як молода мама поспіхом підняла складаний каптур візка — так, наче почався несподіваний дощ.

Непримітна сіра машина, що стояла за рогом, на вулиці Надії, раптом різко рвонула вперед — спортивні моделі здатні розвивати швидкість миттєво, як гепарди.

Невідомо чому, але Раман Кович мертвою хваткою вп’явся в перила.

Машина вистрибнула з-за рогу в ту мить, як Паула Німробець була вже на півдорозі до протилежного тротуару; Раман Кович умів відчувати траєкторії рухомих предметів і виразно побачив точку, в якій сіра машина й Паула конче мусили стрітися. І навіть розкрив рота, щоб крикнути — крик, імовірно, пролунає через секунду після зіткнення…

У цю саму мить непутяща асистентка Німробець лайнулася й дзвінко ляснула себе по лобі. Розвернулася й бігцем кинулася назад, туди, де самотньо лежав коло під’їзду темний тюбик недорогої помади.

Сіра машина пролетіла мимо.

Раманові здалося, що його стиснуті долоні здерев’яніли, ставши мов балконні перила. Сірої машини й сліду нема; Паула уважно оглянула кам’яний ганок, знайшла тюбик, витерла його об курточку й отак, з помадою в руці, подалася геть.

Раман кинувся до виходу. Вмить перетнув квартиру, вискочив на сходи й збіг униз, ледь не гублячи по дорозі капці.

Паула Німробець брела вдалечінь по вулиці Кленів. Брела, нічого навколо не помічаючи, а Раман Кович стояв біля свого під’їзду й дивився їй услід.





* * *




Сьогодні ввечері були його улюблені «Залізні білки».

Він прийшов у театр за дві години до початку вистави; він перебував у тому найважчому стані духу, коли скрізь — а особливо за спиною — йому ввижалися криві погляди. Він зайшов у театр — і театр наче обімлів.

Вахтерова усмішка здалась йому нещирою й надміру влесливою: він погасив її якоюсь дрібного причіпкою. Завпост метнувся з його дороги — тоді він не полінувався пройти на сцену і власноручно перевірити декорацію. Знайшов ваду, вилив роздратування, трохи заспокоївся; прийшов до себе в кабінет, замкнувся, розчинив вікно, сів на широке підвіконня.

Весняна вулиця роїлася, галасувала й цокала каблуками. На клумбі навпроти вогнем горіли тюльпани; день готувався стати вечором, весна готувалася стати літом. На лаві коло службового входу життєрадісно курили працівники сцени, а прибиральниця меланхолійно бродила навколо скляних дверей, підхоплюючи віником різноманітний весняний мотлох; потім до робітників приєдналася молоденька дівчинка-білетерка, що, як добре видно, мріє стати актрисою, — і веселощі на лаві сягнули апогею.

Раман відчув потужне бажання зійти вниз. Розігнати хлопців по робочих місцях, а дівчиськові повідомити, що актрисою вона не стане. Ніколи; що вона бездарна, що їй треба думати про геть інший фах, вступати в технікум чи в інститут…

Він себе стримав. Трьома широкими колами пройшовся по кабінету, сів за стіл, підсунув до себе чистий аркуш паперу.

Пункт перший. Ніколи не слід проводити паралелі між світом людей і світом Печери. Впольовуючи царну, він усього-на-всього вбиває слабшого звіра. У згоді зі своїм інстинктом хижака і відповідно до її ролі жертви…

Він намалював на чистому аркуші жирну одиницю й обвів її бубликом.

Неприродність. От що лякає. Те, що з ним сталося, — збочення. Одна ненормальність за одною — спершу триразовий промах… Чи зміг би він упізнати жертву, якби не упустив її тричі? Ні. Чи могла б вона впізнати його?.. Поза сумнівом, не могла б. З цілком об’єктивних причин.

Він домалював одиниці руки й ноги.

І нижче намалював чомусь дитячий возик. І ще один, іншої модифікації. І ще.

Це тут, у театрі, він може дозволити собі ненормальність. Мистецтву цікаві збоченці… Сааги повинні бути НОРМАЛЬНІ. Як нормальні всі звірі. Інші просто не доживають до зрілості…

Він здригнувся. Колись замолоду він бачив у Печері єгеря — тільки раз, однак запам’ятав на все життя. Людиноподібна фігура з залізним нагаєм у руках — що може бути страшніше з погляду звіра?..

Бути ненормальним режисером — почесно. Але бути ненормальним саагом…

Раман поморщився.

Ще півроку тому він погодився взяти участь у закритій соціологічній програмі. Обіцяв повідомляти про кожен випадок так званого «везіння» жертви — і посміявся про себе, впевнений, що сама зустріч з ним заперечує якесь там «везіння». І от… позавчора вранці зателефонував і, морщачись, виклав суть справи.

Що його змусило зняти слухавку? Інтерес до практичної соціології?

Ні. Страх перед ненормальністю. Бажання навіяти самому собі, що подія, яка з ним сталася, — закономірна.

Чемний голос у слухавці трохи втратив самовладання, здивовано перепитуючи: тричі?!

Раман умів уловлювати найтонші підтексти — і тому, поклавши слухавку, впав у жорстоку депресію. І не заспокоївся, поки на ранковій репетиції на довів до істерики гонористу актрисулю, вчорашню студентку, талановиту, загалом, дівку…

І, заспокоївшись, вирішив, що прикрий період його життя — позаду.

І добряче помилився. Бо їхня з Паулою зустріч — злочин. Проти законів природи. І йому до болю хочеться повернути сьогоднішній ранок — уникнути зіткнення за всяку ціну.

Цікаво, дівчисько проговориться?

Цікаво, чи в психіатричної служби є канали, по яких можна відстежувати отакі-от… зустрічі?

Цікаво…

Він похопився й глянув на годинник: до вистави лишалося сорок хвилин.

Він спустився до службового входу в ту саму мить, коли Клора Кобець, молода героїня сьогоднішніх «Білок», закінчила галантну бесіду з вахтером і провела крізь вертушку довготелесого, сяючого радістю хлопця. Раман зупинився, обіперся об одвірок і з задоволенням зачекав, поки Клора його помітить.

Вона помітила. Усмішка вивітрилася з її лиця, змилася, наче погана косметика. Хлопець ще сяяв — він не знав Рамана Ковича. Нічого, знатиме.

Витримавши паузу, Раман обернувся до вахтера:

— Пане Охрик?..

Вахтер забелькотів виправдання; Раман його не слухав:

— Я наполегливо просив би вас пам’ятати, що перебування сторонніх осіб у службовій частині театру може обернутися для вас стягненням по службі. Особисто для вас… Я не повторюватиму, пане Охрик. Вас, юначе, попрошу покинути приміщення.

Хлопець дивився на нього, витріщивши очі. Він, либонь, думав, що в храмі мистецтва живуть добрі й лагідні боги.

— Пане Кович, — тремтячим голосом утрутилася дівчина. — Я хотіла замовити квиток, вхідний… Але адміністрація відмовила, я подумала, що якщо він тихенько постоїть на ярусі…

— Вийдіть, юначе, — сказав Раман холодно. Юнак почервонів мов рак — і сліпо посунув назад, до вертушки; дівчина зробила крок за ним — Раман заступив їй дорогу:

— У вас попереду складна вистава, Клоро. Ви з’явилися на півгодини пізніше, ніж вам було запропоновано. Ви робите… коротко кажучи, вам плювати на театр, плювати на глядача, плювати на мене і тим більше наплювати на мистецтво… Я засмучений. Усе, що я думаю з цього приводу, я скажу потім, а зараз негайно йдіть готуватись… і постарайтеся зосередитись. Уперед.

Він провів її очима — ледве стримуючи злі сльози, вона пленталась нагору по сходах, і поряд волікся по сходинках стягнутий з шиї квітчастий шарф.

Перед «Блакитним Рогом» він би їй нічого не сказав. Там цілком інакша робота… А от перед «Білками» її треба «взути». Треба добре завести — інакше вона не потягне ритму…

Його настрій трохи поліпшився; він піднявся в кабінет, випив кави, потім прикинув розклад репетицій на наступний тиждень, потім подзвонив колишній дружині й досить приємно побалакав із сином. Зв’язався з адміністраторською, переконався, що «Залізні білки» розпродано на два місяці наперед, задоволено кивнув і подався в зал.

Публіка, всуціль пристойна й респектабельна, щільно заповнила партер, і непохитна бабуся з програмками гнала на верхній ярус «заблукалу» парочку студентів із вхідними квитками. Раман пройшовся по фойє — за скляними дверима напитував «зайвого квиточка» вигнаний довготелесий юнак, і на лиці його був розпач.

«Білки» пішли добре.

Раман сидів у директорській ложі — праворуч од сцени; Клора Кобець працювала пристойно, на нерві, але без натиску. Звично фіксуючи дрібні неточності та «блохи», Раман, сам не помічаючи, клацав пальцями, допомагаючи підтримувати ритм. Метроном, метроном, метроном…

Потім він на якийсь час захопився, милуючись своїм дітищем — точним, гранованим, як алмаз, прозорим і твердим спектаклем; потім з третього ряду вибралися дві фігури і крадькома поспішили до виходу, коло дверей їх догнали ще дві; Раман поморщився — так, «Залізні білки» вимагають підготовленого глядача. Краще б ото не бігали по залу, заважаючи сусідам, краще б дочекалися антракту й спокійно пішли…

Він знову спробував зосередитися, але з цього моменту думки його розбрелися, наче буйні п’яниці. Несповідимі криві стежки вели їх усе далі й далі від дійства, що розгорталося на сцені; Раман думав про жінку з возиком.

Коли народився син… Вони з тещею купили клейончастий, простенький, синьо-бузковий візок. Батькам належить відчувати гордість, уперше виходячи на прогулянку з рідним згортком на чотирьох колесах, але Раман пам’ятав тільки втому та страх. Він просто не знав, що робити, якщо маля закричить.

І малий кричав. Ох, як він одного разу кричав, Раман ішов додому сотнями незнайомих вулиць, не йшов — біг, штовхаючи возик, наче лоток з морозивом, і зустрічні жінки дивилися на нього, як на ката…

Возик… Візок…

На сцені застигла чітко вивірена мізансцена; Раман завжди злився, коли героїня не потрапляла в потрібну точку, але сьогодні Клора Кобець завмерла саме там і тоді, де й коли їй було велено, Раман самовдоволено всміхнувся, догана не минулася марно, ганяти їх треба, ганяти…

Возик.

Молода мама на тому боці перехрестя різко піднімає складений каптур возика. Сіра машина зривається з місця…

Мізансцена.

Три об’єкти, три точки — дівчина Паула, що ступає з тротуару на бруківку, молода мама… Машина. Водій не бачить за рогом Паули, але жінку з возиком він бачить прекрасно, а глядач, що спостерігає з балкона, випадковий глядач Раман, бачить усіх трьох…

Він утратив цікавість до вистави. Чудовий механізм, сконструйований ним до найдрібнішої деталі, до секунди, до нюансу, — машина його найкращого спектаклю котилася й котилася сама собою, і він уже знав, що завтра, всупереч звичаю, не робитиме акторам зауважень…

Ну якого дідька, як це взагалі може бути — спеціально спрямовувати автомобіль на людину? Та ще й на дівча? Незбагненно…

Бридкі фантазії.

На той тиждень, ніде не дінешся, доведеться вирішувати питання зі звільненнями. Трупа перевантажена, щонайменше п’ятьох — за борт, а лементу буде, крику…

Можливо, Паулу Німробець просто з кимось переплутали?..

Її вистежували в його будинку. І ця обставина раптом здалася йому лиховісною. Тому що темна особистість Паули — це її справа, але навіщо втягувати в цю історію сторонню людину? Яким чином до цього всього причетний ВІН?

Він згадав, як це дивне дівчисько стояло посеред кімнати, притискало до грудей дипломат і бурмотіло, дивлячись у підлогу: «Про людину і її страхи…».

Раман зітхнув.

Вистава, що зробила йому ім’я. «Дівчинка й ворони». Десь у запилюженій шафі зберігається товста папка з газетними статтями — ледь чи не кожен критик вважав за свій обов’язок відзначитися. Компліменти і славослів’я, півдесятка версій — і все це так розумно, так професійно, правильно і яскраво…

Жодна душа не знає, що під час роботи над виставою на Рамана напосіли незбагненні страхи. Він боявся висоти, темряви, ліфта, метро… Навіть думав було про лікарську консультацію…

І все минулося на другий день після прем’єри. Того самого ранку, коли він прокинувся знаменитим.

І, залишившись таємницею для критиків, усе це, незрозуміло як, відкрилося школярці Німробець. «Найкраща ваша вистава…»

На сцені йшов напружений діалог, фінал першої дії; Раман поклав лікті на синій оксамит ложі. Внутрішній метроном підказував йому, що дорогоцінний ритм не втрачено, — однак задоволення не було. Було роздратування.

Йому здавалося, що бездоганна машина його найкращої вистави котиться мимо, нехтуючи і партер, і гальорку, і свого власного творця.





* * *




Простір Печери бачився йому в постійному русі — пульсуючі судини переходів, що переганяють по ярусах тепле життя. Він рухався, перетікаючи з коридору в коридор, пропускаючи крізь себе сотні запахів, непомильно розпізнаючи сліди на соковитому, недавно прим’ятому моху.

Минали довгі ночі стримування, і хтозна, скільки порожніх ночей у нього ще попереду, — проте сьогодні, він відчував, нарешті пощастить.

Сьогодні він уполює.

Від водопою піднімалися дві царни. Він бачив їх мовби очима: самичка й самець, немолоді, налякані близькою присутністю хижака; ніщо не підтверджувало цієї присутності, ні рух, ні звук, царни відчували його самою тільки інтуїцією…

Він смикнув ніздрями. Царни пахли страхом — від цього запаху в нього звичайно туманилася свідомість. Причаїтись і метнутися; доганяти, відчуваючи, як грузне в секундах приречена жертва — і як той самий, подрібнений на миті час стікає по твердій сааговій шкурі, не завдаючи шкоди, не встигаючи вдержати…

Білий спалах у мозку. Сп’яніння; повалити в зарості коричневого моху, тримати за горло, поки триває агонія, тримати, тримати…

Інше відчуття, схоже на раптову нудоту, остудило його вже сформований порив. Ніздрі здригнулися, наче вловивши запах дохлятини.

Царни.

Сьогодні він не бажає крові царн.

Він не знає чому, але сьогодні він полюватиме на тхолів. Тхолі не такі досконалі у своєму прагненні до порятунку, тхолі дрібні й переважно тупі, але думка про царну викликає в нього відразу. Сьогодні…

І він потік коридорами геть; минав грот, де сталактити, скрапуючи зі стелі, і сталагміти, тягнучись їм назустріч, перетворювали Печеру на велетенську подобу його власної ікластої пащі. Краса застиглого каміння не зачарувала його, бо в цю саму мить здалеку, з вологої пітьми, виразно запахло тхолем.





* * *




Лора подивилась на неї зі співчуттям.

Сьогодні на неї всі дивилися зі співчуттям — двері кабінету були заклично розчинені, і Розганяй очікував.

Паулі ніде було дітися — вона зайшла; шеф її, незвично милостивий і м’який, ширяв у сигаретному диму, наче привид.

— Сядь, Німробець.

Боїться, що від гіркої звістки я не встою на ногах, похмуро подумала Паула.

— Чого ти так на мене дивишся, Німробець? Чи ти вважаєш, що великі сумні очі — єдине, що необхідно тележурналістові?

Паула сіла на запропонований стілець і нервово закинула ногу на ногу. Уважно її оглянувши, Розганяй криво посміхнувся:

— Ти дарма нап’яла цю спідничку. Твої голі колінця мене не розчулять.

Паула спалахнула. Міні-спідницю вона вдягла тільки тому, що сьогодні вранці Митик зіпсував її робочі джинси; звісно, пояснювати це Розганяєві було нижче Паулиної гідності.

— Отже, — Розганяй з огидою сьорбнув зі звичної кавової чашечки. — Отже, ми маємо асистентку Німробець, в активі якої очі й коліна, а в пасиві… ДЕ касети від Ковича?! Ти повинна була принести їх УЧОРА!..

Паула втягла голову в плечі.

При думці про Ковича пригадувалися чомусь не сааг, не касети й не запилена, в сонячних стовпах квартира — пригадувався тюбик помади, що валявся в щілині між цеглинками тротуару. І помада, чесно кажучи, дешева. І майже вся використана, змазана до тупого пеньочка…

Сьогодні вранці Митик узяв брусочок червоного пластиліну, розтопив на сушарці для рушників і підклав тітці на табуретку — У ту саму мить, коли занурена в думки Паула сідала за стіл. Пластилін розплющився, як червоний капелюшок сироїжки, і значна його частина залишилась на Паулиних штанях. Митик відбувся суворою доганою, штани залишилися мокнути в тазику з миючим засобом…

— Ти чуєш мене, Німробець?

Паула опустила голову. Думка про розплавлений пластилін раз у раз змінювалася думкою про саагівську сутність режисера Ковича.

— Мені дуже прикро, Німробець, але тобі доведеться робити кар’єру десь в іншому місці.

Розганяй постояв, вивчаючи її схилену голову; широко крокуючи, підійшов до захаращеного стола, висмикнув зі стосу паперів самотній, лиховісного виду аркушик.

— Розпорядження про твоє звільнення. Копію віднесеш у бухгалтерію, одержиш свої гроші і зробиш так, щоб ми більше не зустрічалися.

Паула підвела голову, Розганяй обурено вперся руками в боки:

— Плакати треба було раніше! Де касети від Ковича, де, де?! Яке ти маєш право зривати мені творчий процес, ти, істота, що самостійно й кроку не вміє ступити?! Ти не вмієш рота розкрити, не вмієш домовитися з людиною, про ініціативу я й не кажу — що з тебе візьмеш…

Паула дивилася на нього крізь набіглі сльози; Розганяй бачився то круглим і товстим, як хмара, то довгим і вузьким, як ніжка смерчу.

Тюбик помади в щілині тротуару…

Зловорожий Митик. Піймати й нам’яти вуха — тільки не хочеться сваритися зі Стефаною…

— Що ж мені тепер робити?.. — запитала вона, і голос погано її слухався.

Розганяй відвернувся:

— Знайти роботу, де не треба думати головою. Де можна думати голими коліньми… Нічим тобі, Пауло, не можу допомогти. Розум не купується.

Від образи вона зарюмсала вже відверто; Розганяй підняв пальця, збираючись сказати щось повчальне, — в цю мить задзвонив телефон.

Скоса зиркнувши на Паулу — її конвульсивні схлипи могли стати в телефонній розмові небажаним тлом, — Розганяй обійшов навколо стола й узяв слухавку; Паулу на короткий момент було покинуто напризволяще. Скорчившись на стільці й розмазуючи по щоках патьоки чорної туші, вона плекала в душі єдине бажання — добратись до туалету, замкнутися в кабінці й там виплакатися досхочу, не думаючи ні про що й нікого не соромлячись. Якби ж якась добра сила перенесла її крізь стіни, просто зараз…

Загадавши про чемність, вона все-таки стримала плач — і тому змогла почути, як говорить по телефону Розганяй. Говорить, не вміючи приховати подив.

— Так? Так, аякже, і «Залізні білки»… Гм. Власне, якби я знав одразу… Га? Так, безумовно, талановита й перспективна… Н-ні. Я, розумієте, ще не встиг… О, так. Я хотів би ознайомитися з ними сьогодні… Увечері? Гм, ну що ж, тоді завтра вранці я відберу й подзвоню вам… Ні. Авжеж, ні. У нас у редакції напрочуд дружня й тепла атмосфера… Безумовно, я передам їй вашу похвальну думку. Так, дякую, до зустрічі…

Слухавка вже пищала короткими гудками, а Розганяй так само стояв, наче не зважуючись покласти її на важіль. Наче це була страшенно відповідальна справа, що вимагала з його боку душевного зусилля.

Паула мовчала — розпатлана, з патьоками туші на мокрому лиці, з безформними, жалісно розквашеними губами.

— Пан Кович просив пробачення, — суворим голосом повідомив Розганяй. — Він так відповідально підійшов до добору матеріалів, що не зміг передати їх учора. Зате тепер, мабуть, пан Кович надасть нам у користування ледь чи не весь свій відеоархів… Пан Кович висловив захоплення професіоналізмом і чарами посланої до нього Паули Німробець, йому було дуже цікаво поговорити з нею про театр… Тепер я питаю, Пауло, — якого дідька було морочити мені голову?! Чого ж ви зразу не сказали…

Паула гірко схлипнула:

— Ви ж мене ні про що не питали, пане Мирель…

Їй здалося, що цими словами вона вступила в мовчазну змову з Раманом Ковичем. Який наплів Розганяєві казна-чого — навіщо? Щоб виручити її, Паулу?.. Царну?!

Змова саага й царни — проти злісного телевізійного шефа… Паула всміхнулася — крізь сльози.

Розганяй помовчав. Роздратовано сьорбнув кави, поморщився, поставив чашку на наказ про Паулине звільнення — так, що посередині цінного документа лишився коричневий слід-обідець.

— Отже так, Німробець… Він просив приїхати по матеріали після вистави. Після сьогоднішньої вистави, в театр, о десятій вечора… Ти зрозуміла?..

Паула не зрозуміла нічого, але треба було кивнути, й вона кивнула.





* * *




Сенсори, приклеєні стьожечками пластиру, заважали. Їх було повнісінько — на лобі й на шиї, на скронях і на зап’ястках, і навіть на потилиці; шкіра свербіла так, що несила було терпіти, та почухатись не було ані найменшої змоги.

— Не рухайтеся, досліджувана. Не ворушіться, бо буде Спотворення на виході…

Паула зціпила зуби.

Після обіду її підстеріг у «скляночці» Дод Дарнець — і, солодкий як мед, умовив «спробувати попрацювати». Роботи, за його словами, було щонайбільше на годину, причому цікава справа й симпатичні люди не дадуть Паулі нудьгувати, а після «тестування» спеціальна машина відвезе її, куди вона скаже. Паула розвісила вуха й, зітхнувши, погодилась. Усе одно їй ніде було вбити час.

«Цікава справа» виявилася зграєю сенсорів, що огидно липли до тіла, та нескінченною серією дурних питань. Скільки це триває? Дві години? Три? Перед початком «іспиту» Паулі запропонували зняти з руки годинник, і тепер вона бачила перед собою тільки нудну стіну, обклеєну корком, та схилену лису голову круглого чоловічка в білому халаті — представника «симпатичних людей». Крісло, неприємно схоже на зуболікарське, давно натерло їй спину й намуляло зад.

— Жаби дуже бридкі, — лисий експериментатор бубонів, не піднімаючи голови; на всі запитання Паула мала відповідати тільки «так» або «ні».

— Реагуйте швидше… Жаби дуже бридкі..

— Ні, — повідомила Паула роздратовано.

— Червоний колір викликає втому.

— Ні!..

— Я завжди без остраху беруся за ручку дверей.

— Т-так, — Паула затнулася.

Лисий чоловічок залишався байдужим; руки його автоматично тарабанили по маленькій клавіатурі.

— Я спокійно ставлюся до страждань тварин.

— Ні!..

— Раз на тиждень у мене буває запор…

— Ні!..

— Телеграфні стовпи викликають думки про сексуальну агресію…

— Ні!!

Експериментатор підвів погляд — тьмяний, абсолютно відсторонений, наче в зуболікарському кріслі перед ним сидить не жива розлючена дівчина, а якась умовна гіпотетична істота, цілком байдужа і до жаб, і до червоного кольору, і до телеграфних стовпів.

— Іде спотворення на прилади, — повідомив експериментатор докірливо й сумно. — Останню серію доведеться повторити. Зосередьтеся: великі автомобілі бажаніші, ніж малі.

Паула мовчала.

Вона й сама не розуміла, чого й досі покірно грається в цю тяжку, нудну, неприємну гру. Чого й досі не сказала — годі? Спершу вона сподівалася, що все це от-от закінчиться, і тоді можна буде піти тихенько, без конфлікту, а на другий раз зі спокійною совістю відмовитися від «тестів»…

Воістину, її здатність влипати в неприємності значно перевершує всі інші її здібності. Розганяй це слушно зауважив…

— Досліджувана, чого ви мовчите?

У тоні лисого експериментатора майнуло обурення. Наче Паула щось йому винна.

Вона опустила голову. Що простіше — дотерпіти до кінця і вже більше ніколи сюди не приходити? Чи висловити… пояснити цьому чоловічкові, що вона йому — не морська свинка?

— Я вам не морська… — почала вона й затнулася. Вона не любила грубіянити — просто роздратування вихлюпувалось за край.

— Великі автомобілі бажаніші, ніж малі, — повторив експериментатор категоричним тоном, відмітаючи можливі заперечення.

Паула покусала губу:

— Ні.

Светр на її спині здавався суцільною цупкою мочалкою. Хотілося закричати й щосили гупнути кулаком по бильцю крісла; експериментатор нудив і нудив, здавалося, від Паулиних мук він має неабияку втіху:

— Дивлячись на лимон, я відчуваю приплив тепла.

— Ні…

— Я завжди читаю газетні передовиці.

— Ні…

— Малі діти надокучливі.

Паула згадала Митика.

— Знаєте, — сказала вона з ненавистю. — На сьогодні, мабуть, годі.

Лисий підняв брови:

— Досліджувана…

— Я вам не досліджувана! — гаркнула Паула, намагаючись видряпатися з обіймів крісла. Це виявилося несподівано важко — руки затерпли, а мереживо делікатних, як здавалося, проводів виявилося чіпким, немов тенета, і Паула боялася зіпсувати светр. Лисий холодно спостерігав за її спробами, потім зверхньо випнув підборіддя:

— Зважте, якщо ваша ласка, що це обладнання коштує дорожче, ніж весь ваш телецентр… Я не розумію вашого роздратування — погоджуючись на експеримент, ви брали на себе певні нескладні зобов’язання, хіба не так?

— Нескладні? — Паула відчувала, як тремтить її голос. — Ваші ідіотські… нескладні?!

— Вгамуйтесь, — у голосі лисого зміцніла крига, — інакше доведеться визнати, що тест на психічну врівноваженість дав украй негативний результат.

— Мені плювати!.. — якийсь дротик, зачепившись клемою, таки видер нитку з Паулиного рукава, і плетений візерунок провис величезною потворною петлею. Паула закусила губу, щоб не розплакатись. Вона сама винна, її ідіотська нерішучість — ЩО її змусило сюди припхатися?!

— Припиніть істерику, — сказав лисий з огидою. — Раз у житті вам випала нагода зробити щось корисне для людей…

Від образи Паулі навіть плакати перехотілося. Куций експериментатор мав за ніщо її роботу, і навіть самий факт її, Паулиного, існування; на його думку, єдино корисні для людей були тільки він сам та ще піддослідні пацюки, запаковані в зуболікарське крісло…

Лисий витлумачив її оніміння як готовність до роботи. Чи просто скористався хвилинною слабкістю жертви — вибрався з-за свого пульта, підійшов до Паули, по-хазяйському поправив зірвані датчики:

— Спочатку ви справляли значно приємніше враження. Заспокойтесь і спробуйте зрозуміти, що ваша примха — це тільки ваша примха, — товстий шмат пластиру ліг їй на праве зап’ястя.

Паула відчула свою безпорадність. Як любила казати Стефана — «вантажать на того, хто спину підставляє». Стефана нізащо б не дозволила втягти себе в якусь дурнувату історію. А якби й дозволила, то зуміла б сказати «ні», та так, що й лисий експериментатор почув би…

Безшумно відчинилися двері. Тобто Паула дверей не бачила, але відчула, як миттєвий протяг прохолодно лизнув ноги. Лисий підняв голову й недоброзичливо втупився за Паулину спину.

— Щось ви довго, — сказав хтось невидимий, і голос у нього був низький, наче в океанського теплохода, та якщо теплохід реве на все горло, то чоловік говорив тихо, майже пошепки.

— Я хочу виконати роботу, — повчально відповів лисий. — Виконати її якнайкраще, а не побити рекорди швидкості…

Двері причинились, і Паула злякалася, що чоловік з низьким голосом задовольнився відповіддю лисого й пішов, залишивши все як є; та через секунду вона зрозуміла, що помилилась. Невидимий співрозмовник лисого зачинив двері, зоставшись у кімнаті.

Лисий тим часом поважно пройшов до свого пульта, підняв на Паулу очі — і погляд його був украй неприязний:

— Продовжимо… Носіння темних окулярів призводить до імпотенції в чоловіків.

Паулі раптом стало смішно.

Може, тому, що лисий поставив своє дурне запитання з перебільшеною серйозністю, а може, тому, що в особі нової, невидимої людини вона враз відчула підтримку, але вона розсміялась і насилу видушила крізь сміх:

— Ну… це… залежить… у яких… чоловіків…

— Що тут смішного?! — загорлав експериментатор, причому доволі грубо. — Якщо ваших розумових здібностей вистачає тільки на це, то постарайтеся свою дурість приховати!..

— Це зайве, — неголосно сказали в Паули за спиною. — Цілком зайві слова, Борк.

Вона нарешті побачила власника низького голос — широку спину під коричневою замшевою сорочкою. Чоловік обійшов її крісло й попрямував до пульта. Ставши за спиною в лисого — той ледве сягав йому до плеча, — підняв погляд на Паулу; обличчя в нього було ледь асиметричне, вузьке й смагляве, і несподівано світлими здавалися очі — яскраво-зелені, вони дивилися пильно й водночас неуважно. Паула навіть здивувалась, як цей погляд примудряється поєднати непоєднуване. Аж зіщулилась.

— Некоректні показники, — повідомив незнайомець, вивчивши нарешті Паулу й ковзнувши поглядом по пульту.

Лисий набурмосився:

— Бо дуже важко з ТАКИМИ працювати!

— То полегшіть собі роботу, — сказала Паула з крісла. — Я до вас у піддослідні не напрошувалася…

Незнайомець нагородив її неуважним зеленим поглядом, а експериментатор почервонів, і навіть лисина в нього стала бузкова.

— Закінчуйте серію, Борк, — сказав незнайомець начебто байдуже, але Паулі одразу ж стало ясно, що лисий Борк — його підлеглий. І що начальник Борком незадоволений.

Експериментатор, досі червоний, кинув на Паулу войовничий погляд:

— Носіння темних окулярів призводить до імпотенції в чоловіків!

Паула зустрілася з незнайомцем очима. Стисла губи, намагаючись утримати на обличчі серйозний вираз:

— Ні-і…

— Кішки білої масті часто страждають на глухоту!

Паула завагалася, здивована питанням, — і тут незнайомець за спиною в лисого на мить заплющив очі.

— Так! — повідомила Паула радісно. Їй справді було приємно — так, наче на важливому іспиті їй зненацька й спритно підказали.

— Вечірні сутінки викликають тривогу!

— Ні! — гаркнула Паула, дивлячись на незнайомця.

— Використовувати жуйку неестетично!

— Так!

— Барвиста постіль краща за білу!

Паула знов завагалася — незнайомець легенько хитнув головою.

— Ні, — з гордістю повідомила вона лисому. — Нітрохи.

— Серію закінчено, — нудним голосом оголосив експериментатор не Паулі і не смаглявому, а, скоріше, власній клавіатурі.

— Я вільна? — життєрадісно поцікавилась Паула.

Лисий Борк засопів, причовпав до Паулиного крісла й почав знімати сенсори — Паула відразу ж засичала від болю, бо з першим же пластиром позбулася десятка волосинок на руці, тонких і непомітних, але цілком, як виявилося, відчутних.

— Обережно… Краще я сама…

Задзвонив телефон; Борк покинув Паулу й поспішив до апарата, якийсь час у тиші кімнати чулося тільки його незадоволене бурмотіння:

— Ні… Очевидно. Обробка даних… наперед сказати… то й призначте йому на сьому…

Паула з прикрістю дивилася на потворну петлю, що звисала з рукава її нового светра; тим часом незнайомець мовчки підійшов і став знімати з неї прищіпки та пластирі, швидко й спритно; вона була вражена, які в нього теплі руки, й боялася, що він почує від неї запах поту, — вона так змучилася в цьому кріслі, наче після бігу на довгу дистанцію…

— Уставайте.

Вона вчепилася за простягнуту долоню; в першу мить їй запаморочилась голова, через секунду вона із запізненням зрозуміла, що пора в туалет.

— Я… — вона розшукала під кріслом свою сумку, боязко покосилася на лисого Борка, потім на двері. — Мені б…

— Ходімо.

Кімната здавалася перевертнем — половину її було обставлено, мов шикарний кабінет, проте за напівпрозорою матовою фіранкою вгадувалися білі й нікельовані лиховісно-лікарняні обриси. Паула відчула тривогу; незнайомець приязно їй кивнув:

— Не любимо лікарів?

— А за що їх любити? — пробурмотіла Паула збентежено.

— Це як подивитися, — незнайомець усміхнувся. — Вас звати Паула Німробець. А я — Тритан Тодін… Просто Тритан. І я не лікар. Я експерт.

— Дуже приємно, — сказала Паула непевно.

Десять хвилин тому — в туалеті — вона облилася дезодорантом, навіть, здається, трохи перестаралася; вмилася, зачесалася, напудрилася й підфарбувала губи — усе з гарячковим поспіхом. І все одно розуміла, що вигляд має не найкращий. А який вигляд може мати жінка, якій три години морочили голову, а потім прилюдно обізвали дурною?!

Вона посовалася, вмощуючись у глибокому шкіряному кріслі, — міні-спідниця здавалась їй тепер особливо недоречною.

— Шкодуєте, що до нас прийшли?

Чоловік на ім’я Тритан ждав, очевидно, щирої відповіді.

Паула зітхнула:

— Шкодую.

Тритан усміхнувся знову:

— Наша провина… Моя провина.

— А до чого тут ви? — невпевнено спитала Паула.

Тритан сів за стіл, висунув шухляду:

— До того…

У руці його виявилась упаковка разових шприців: Паула сахнулася. Оце таке, з вогню та в полум’я…

— До того, — Тритан устав, виколупуючи з упаковки тонку довгу голку. — До того, що треба було заздалегідь припускати… Давайте руку.

Паула відсахнулась; Тритан засміявся, впіймав її за рукав светра, тицьнув голкою, спритно затяг назад постраждалу петлю, так, що від зіпсованого не лишилося й сліду:

— Ну от…

Паула долонею провела по рукаву. Навіть майстриня Стефана навряд чи зробила б краще.

— Ну от, — Тритан повернувся до стола, недбало впустив голку в пластмасовий кошик для сміття. — На жаль, перший ваш досвід роботи з нами виявився невдалий… І це майже трагічно, Пауло. Бо ви — дуже цінний працівник.

— Я не працівник, — гірко відказала Паула. — Я цей… піддослідний кролик. От…

— Ви більше не будете працювати з Борком, — сказав Тритан, і голос його став геть низький, зісковзнув на крайній для людини регістр.

Паула напружилася. Їй дуже не хотілося Тритана засмучувати, однак…

— Я… вибачте, що так вийшло, але я взагалі більше не хочу… тут працювати. У мене своєї роботи повно… Часу немає абсолютно, та й узагалі…

Тритан рвучко підвів свої зелені очі — круглі з подиву й образи. Хотів щось сказати, але опустив голову, не промовивши ні слова.

— Мені дуже прикро, — сказала Паула тремтячим голосом. І розсердилася на себе — це ж треба, так швидко забула зуболікарське крісло, сенсори-присоски та нескінченні дурні запитання. Їй, бачите, неприємно, що цей Тритан засмутився. А вона його бачить, між іншим, уперше в житті.

Тритан неуважно пригладив рукою своє коротке темне волосся:

— Пауло… Маю до вас дуже особисте прохання. Вислухаєте?

Вона нервово розстебнула замок на сумочці — і знову його заклацнула.

— Я попрошу вас попрацювати… Ще хоч один сеанс. Не з Борком. Зі мною.

Ресторанчик «Ніч» потопав у свічках.

У глибокому підвалі не було жодного вікна, жодної лампочки. Свічки ліпилися до стін, на кожному столику стояло два канделябри. Паулі страшно було подумати, скільки мороки з усім цим горінням і стіканням — зате ресторанчик мав свій неповторний вигляд.

— Мені, Пауло, подобається ця можливість вільно поводитися з порою доби. Посидів серед ночі — виходиш у день чи у вечір…

— Даруйте, а котра година?

— Пів на сьому. Ви спішите?

— Ні…

Паула була цілком вільна до десятої вечора, часу зустрічі з Ковичем, і тому Тританова пропозиція «попоїсти» виявилася дуже до речі.

— Отож… Ви собі не уявляєте, які подиву гідні механізми поєднують нас-денних з нами-в-Печері… Не прямолінійні. Не однозначні, не завжди явні. Це вельми цікава структура, Пауло, я можу про це говорити не одну годину, проте боюся, що вам буде нудно чи неприємно… Ну?..

— Ні, — сказала Паула тихо.

Власне, Тритан був першою в її житті людиною, з якою вона могла говорити про Печеру, не відчуваючи при цьому ніяковості чи відвертого сорому. Вона марно намагалася збагнути, чому так виходить; можливо, причина цього — цілковита Тританова природність. Природність і легкість. Ця людина цілком відкрита і не соромиться цього, він легкий — і з ним легко…

— Тритане, а можна мені шоколаду з вершками?..

Ну з яким іншим чоловіком, котрий би ні з якогось дива привів її в ресторан, вона б зважилася на таку безневинну безпосередність?!

І кому б іншому розповіла за один вечір стільки, скільки навіть найближчі друзі про неї не знали?

Що було, коли п’ятнадцять років тому загинули батьки. І що це за людина в Паулиному життя — Стефана…

Тритан хитнув свічником, підкликаючи офіціанта; на скатертину посипався дощ з барвистих воскових крапель.

— Шоколаду з вершками? Скільки порцій?

Який у нього дивний погляд. Погляд, що поєднує непоєднуване.

— Пауло, може, тепер ви хочете мене про що-небудь запитати? Запитуйте. Про що завгодно.

Про що завгодно…

Про його родину? Про його життя?..

Вона перевела дух. Він терпляче чекав.

— Тритане, — сказала вона пошепки, дивлячись, як складно переплітаються у вазочці коричневі струмені рідкого шоколаду та білі потоки вершків, — мені так не щастить у житті, бо щастить у Печері? Так?..

— А хто вам сказав, що вам не щастить?..

Тритан неквапливо помішував каву, Паула мимоволі всміхнулася. Невже всього, що вона про себе розповіла; мало, щоб це зрозуміти?..

— Тритане… Я… Я сподіваюся, ТОЙ більше не буде… ну…

— Не буде, — відповів він серйозно. — Усе буде гаразд.

Паула відчула пекуче бажання розповісти Тританові про зустріч з режисером Ковичем.

Про те, що вони одне одного ВПІЗНАЛИ.

І ледве стрималася. І вирішила зізнатися — проте іншим разом.





* * *




О пів на десяту шикарна машина підвезла Паулу до службового входу театру Психологічної драми. Підвезла й поїхала — йти на зустріч з Ковичем було рано, тому Паула поволі прогулялася вздовж фасаду, розглядаючи рекламні щити й по одній нищачи цукерки, якими почастував її новий знайомий. Тритан…

Вона бродила під ліхтарями й мимохіть усміхалася. І, згадуючи журналіста Дода Дарнця, що втяг її в усю цю історію, не відчувала колишнього роздратування.

Потім її думки знайшли інший напрямок; з величезних фотографій на неї дивилися персонажі всіх спектаклів театру — значну їх частину поставив сам Кович, а меншу — чергові режисери, його придворні, годованці, схожі на шефа, мов дві краплі води, тільки ці дочірні краплі були дрібніші й каламутніші… Сьогодні йшла одна з другорядних вистав, «Корівка», лірична комедія, і Паула легко знайшла її рекламний плакат; фотографій з «Дівчинки й воронів» не було ніде. Виставу знято зі сцени чотири роки тому. Паула згадала, як колись, давним-давно, вона годинами простоювала перед щитом з афішею, вона й тепер пам’ятає місце, де афіша висіла, — там, де нині пістрявіє реклама «Залізних білок»…

Потім вона остаточно вислизнула з того щасливо-сомнамбулічного стану, в який її ввів ресторанчик «Ніч». І якось мимоволі згадала, що її очікує не просто зустріч з постановником «Дівчинки й воронів», а зустріч з цим…

З саагом, сказала вона собі, переступаючи через усі другорядні міркування. З саагом, дівчинко, з твоїм персональним саагом.

Сам собою втягнувся живіт. Добре, що був у її житті ресторанчик «Ніч», — страшно подумати, що цілу другу половину дня вона могла б зосереджено чекати майбутньої зустрічі…

Годинник над театром показував за п’ять десяту, коли з дверей висипала втішена видовищем публіка; натхненна молодь, статечні пари, що вважають відвідування прем’єр своїм найпершим обов’язком, навіть якісь дітлахи з батьками — Паула стояла й дивилась, як усі ці безтурботні люди розтікаються по вулиці нагору і вниз, переходять дорогу, завертають за ріг, заходять у метро… Чи не всі вони були впевнені, що чудово провели час, — а Паула вважала «Корівку» пустушкою, більше нічим. І людина, що заохочує таких «Корівок» на сцені довіреного йому театру, глибоко зневажає публіку. І цілком слушно, бо обманута публіка у захваті…

За п’ять десята Паула подзвонила Стефані й просила не тривожитись, вислухала лекцію про «ці дурні нічні доручення» й пообіцяла повернутися до одинадцятої; рівно о десятій вона переступила поріг службового входу й глухо звернулася до дідуся на вахті:

— Мені пан Кович призначив зустріч. Підкажіть, куди треба пройти.

Дідусь заметушився, підняв слухавку старенького телефону, заговорив шанобливо, ледь не улесливо, потім гукнув хлопчака, що нудьгував на лаві, й велів провести.

Хлопчак провів. І показав Паулі двері кабінету зі строгою табличкою — показав оддалеки, наче саме наближення до лігва головрежа чимось йому загрожувало.

Прямуючи до цих дверей — по червоній килимовій доріжці, наче адміністратор до трапа літака, — Паула встигла подумати, що нічого страшного, що вся ця історія з кровожерливим саагом закінчиться через десять хвилин. Вона візьме касети, подякує…

Розумніше було б, якби Кович додумався залишити касети вахтерові. Розумніше… і зручніше. І гуманніше, між іншим.

А ЧОМУ він захотів саме особистої ЗУСТРІЧІ?!

Таке просте питання, таке важливе, таке очевидне, таке природне — прийшло до неї тільки тепер. Коли вона підняла руку, щоб стукати.

І тому рука зависла в повітрі. Збоку могло б здатися, що посеред безлюдного коридору Паула голосує, намагаючись піймати таксі.

Стільки сміття в голові… Розганяй… Розплавлений Митиків пластилін, Дод Дарнець, центр психологічної реабілітації, «жаби дуже бридкі»…

Про таку смішну дрібничку не встигла подумати. А тепер пізно.

Вона перевела дух. І подумала: все одно. Візьму касети й піду, і більше ніколи не побачу…

Ця думка додала їй відваги.

Паула стукнула в чорну дерматинову оббивку — звуку не вийшло ніякого, її палець ніби потонув у ваті, однак не грюкати ж кулаком; вона постояла, міркуючи, як іще можна повідомити про свій прихід, — у цю мить двері розчинилися.

Чомусь Паула думала, що Кович зустріне її в тому самому светрі й у тих самих спортивних штанях; а він стояв на порозі в білій сорочці і в м’ятих літніх штанях, а замість ворсистих капців були жовті спортивні туфлі. І знову ж таки нічого саажачого не було в аскетичному, ледь жовтуватому обличчі, проте Паула відступила. Мимоволі. Автоматично.

Проте Кович теж відступив. Як в акторській вправі під назвою «Дзеркало»; Паула подивилася на його руки, сподіваючись побачити в них касети. Один рух — простягти руку — взяти — попрощатися — повернутися — піти…

— Привіт, Пауло, — режисер Кович був, здається, ще й непоганим актором, а тому слова його пролунали цілком природно. — Заходь…

— Я спішу, — сказала вона швидко.

Він наче спохмурнів:

— А я тебе не затримаю… П’ять хвилин ти ж маєш?

Паула повагалась і зайшла.

Робочий кабінет Ковича разюче відрізнявся від його квартири: він був тіснуватий, і тут панував порядок. Навіть макети декорацій — а їх, громіздких, було штук п’ять — наводили на думку не про склад, а радше про музей чи виставку.

— Я спішу, — повторила Паула мов заклинання.

Кович пройшовся навколо стола, де серед паперів і саморобних палітурок височіло щось прикрите білим рушником; зітхнув, зміряв Паулу запитливим поглядом, узявся за край тканини, ніби збирався відкрити пам’ятник.

Під рушником виявилася пляшка коньяку, дві вишукані скляночки і дві тарілки — одна з бутербродами, друга з цукерками. Щастить мені сьогодні, байдуже подумала Паула.

Кович мовчки відкоркував пляшку; Паула мимоволі втягла носом повітря — вона любила коньяк, та мало на ньому зналася і не могла вважатися його цінителькою.

— На.

Паула взяла з його рук наполовину наповнену скляночку. Відмовлятися було незручно… нешляхетно було відмовлятись.

У Ковича було зараз таке нещасне лице, наче він збирався пити на власних поминках.

— Пауло… за твоє здоров’я.

Вона подумала, що за цих обставин його тост звучить двозначно. Сьорбнула, як воду, раз, удруге і втретє — і на останньому ковтку поперхнулася, закашлялась, червоніючи й струшуючи сльози, що набігли на очі.

— Скажи чесно, Пауло… — Кович помовчав, очікуючи, поки вона відкашляється. — Скажи чесно, чому тобі не подобаються «Залізні білки»?

Мені б твої проблеми, втомлено подумала Паула.

— Чому ж не подобаються? Подобаються…

Кович зітхнув:

— Добре… За що тобі подобалася «Дівчинка…»?

Коньяк вільно розливався всередині Паули, зігріваючи й розслаблюючи, знімаючи стрес; скільки їх було, тих стресів, за сьогоднішній довгий день?!

— «Дівчинка…» — вона поглядом пошукала, де сісти, й опустилася на низьку м’яку лавочку. — Я її дивилася разів дванадцять… У першому складі — тричі, решту в другому…

Кович напружився:

— Чому?

— Тому, що та вистава була вільніша, — Паула дивилась у відкриту кватирку, туди, де горіли в прямокутній рамочці дві гострі весняні зірки. — Як ланцюг… усі ланки вільні, а тримають міцно. Чи так чи так його повертай, він залишиться ланцюгом… Не порветься… І приведе, куди треба… Залізна палиця — теж непогано, але вона… некрасива… палиця та й годі. Вона не танцює…

— А ланцюг танцює?

Паула роззирнулась у пошуках свого дипломата. А, так, сьогодні вона взяла сумку… Бо Митик…

Кович сидів навпроти. На підлозі, схрестивши ноги, поставивши перед собою тарілку з бутербродами, гублячи масляні крихти в складки м’ятих штанів:

— То «Дівчинка й ворони» — це ланцюг? А «Залізні білки» всього-на-всього палиця? А ти знаєш, що «Білки» удесятеро розумніші… глибші… досконаліші? Що це не я придумав, це сотні розумних людей…

— То й добре, — сказала Паула втомлено. Хвилинні чари від алкоголю минули — вона втомилася, не було сили ні сперечатися, ні думати, ні боятися, їй дедалі дужче хотілося спати.

— Каву питимеш? — запитав Кович пошепки.

Паула стрепенулася. Чашечка міцної кави була зараз єдиною силою, спроможною без втрат довести її до дому.

— Пауло… знаєш, я весь час у шоці. Відучора…

Кович стояв тепер над столом — нахилившись над увімкненим у розетку кавником, ніби прагнучи допомогти йому власним теплом.

Він у шоці, подумала Паула, витягаючи червону цукерку з купи зелених. Він у шоці, чуєте?… Він, здоровий ікластий сааг, у шоці. А я нічого — з Тританом ось познайомилася…

— Що ми можемо змінити? — спитала вона меланхолійно.

Кавник нарешті закипів і забулькав; Кович звідкись дістав дві чашечки й бляшанку кави.

Скільки я цієї гидоти сьогодні випила, подумала Паула з відразою. Цілий день кава, кава, кава…

Кович знайшов у шафі одну чайну ложку. Порився в шухляді стола і знайшов другу.

— Пауло… Скажи чесно — як це тобі вдається?

— Що? — запитала Паула після паузи. Вона справді не зрозуміла.

Кович побарабанив пальцями по столу:

— Тобі щастить? Так? Це просто везіння, удача, тобі щастить, так, Пауло?..

«Зразок яскраво виявленої антивіктимної поведінки», — сухо сказав у Паулиній голові чужий, туманно знайомий голос.

— Власне кажучи, — сказала вона, дивлячись у чашку, — мені переважно щастить, як потопельнику. То на масло сяду, то автобуса довго немає… А недавно пацюки дроти перегризли…

Кович знову сів на підлогу — прямо перед Паулою:

— Ти розумієш, ЩО сталося? Га, Пауло?..

Паула помовчала. Гмукнула й прогугнявила голосом противної дикторки:

— «Сон її був глибокий, і померла вона природною смертю!»

Воістину, недовге спілкування з Тританом пішло їй на користь. Вона стала простіше ставитись до деяких понять.

Кович, утім, з Тританом не спілкувався; він смикнувся, як від удару:

— Ти не могла б…

— Вибачте, — сказала Паула, злякана власним цинізмом. — Я не хотіла, чесно… Це… я теж, розумієте, трохи сама не своя…

— Ми з тобою обоє ненормальні, — сказав Кович з гіркотою.

Якийсь час вони думали кожне про своє, потім Кович підняв голову:

— Пауло… А та машина, вчорашня — теж пощастило?..

Паула дивилася на нього, не розуміючи. При слові «машина» пригадувався лімузин, у який її посадив сьогодні Тритан… і ще чомусь тюбик помади в щілині тротуару.

— Яка машина?

Очі в Ковича округлились, вона чомусь злякалася:

— То яка ж машина?..

Кович заговорив, повільно й чітко, ніби тлумачив роль нетямущій актрисі; і з тим, як розвивалася його розповідь, з Паулиної голови вивітрювались і сьогоднішній день, і втома, і рештки сп’яніння. Долоні змокли — так, що їх доводилося раз у раз витирати об коліна.

— Вам здалося, — сказала вона нарешті.

Кович осміхнувся — якось сумно.

— Вам здалося, — промимрила Паула майже крізь сльози — і в цей момент згадала.

Так, був тюбик помади, який вона впустила перед під’їздом. Тільки він володів у ту секунду її думками — тільки він; підібрати його здавалося справою життя, вона не звернула уваги на порив вітру, на силует, що промайнув поряд…

Кович дивився, як вона згадує. З цікавістю дивився — режисерові завжди цікавий процес. Що відбувається з людиною, як вона міняється зсередини…

— Це випадково, — сказала Паула сама собі, а страх ріс, чіплявся в неї вісімнадцятьма пазурами, повисав на її душі, як кішка на гардині. — Це випадково. Машина… СПЕЦІАЛЬНО на людину? Щоб ЗБИТИ? Це ж… Маячня. Так не буває…

Кович знизав плечима.

— Що ж, дякую, що ви мені сказали, — пробурмотіла Паула до підлоги. — Хоч краще б я… Не знала, то й нехай. Випадковість…

— Випадковість, — луною відгукнувся Кович. — Як у Печері. Тричі випадковість… Я вже думав — може, це зі МНОЮ не все гаразд?..

У двері нерішуче пошкрябались; бабуся з ганчіркою зазирнула — і злякано зачинила двері. Паула подумала, що бабуся чекатиме й годину, й дві — до ранку чекатиме бабуся, поки головний не наговориться, не звільнить кабінет, надавши бабусі почесне право зібрати пил, що осів на меблях у процесі творчості…

Паула зітхнула. Кович сидів до неї боком, похмурий, якийсь жалюгідний, наче гірський орел, котрий узагалі-то могутній, але от саме в цю конкретну мить утомлений і хворий…

— А взагалі-то, — вона всміхнулася, раптом відчувши перевагу своєї поінформованості, — взагалі-то бувають такі випадки… Антивіктимна поведінка, дуже просто. А тому не терзайтеся так…

Вона не мала наміру багато розповідати, але вона захопилася. Кович слухав уважно й напружено; Паула розповіла про Дода Дарнця, про гидкі датчики та ідіотські питання, і про Тритана теж розповіла — зрозуміло, не згадуючи про ресторан «Ніч».

— Це ніби така соціальна програма, і я в них — цінний експонат, — вона всміхнулася. — Трохи чудні, звісно, проте загалом вони — дуже цікаві, симпатичні люди…

Висловлюючись так доброзичливо, вона мала на увазі тільки Тритана. Та Кович не міг цього знати.

— Ти їм сказала? — неголосно запитав Кович.

Паула помовчала. Перепитала обережно:

— Про що?

Кович устав, перекинувши недопиту чашку кави. Пройшовся по кабінету, сперся ліктями на письмовий стіл:

— Про те, що ми зустрілися, вони, гадаю, знають. Ти казала їм про те, що ми одне одного ВПІЗНАЛИ?

Паула мовчала.

Під вікном жваво гомоніли — працівники театру розповзалися після вистави; хтось засміявся. Грюкнули двері.

Власне, сьогодні вона не сказала Тританові… про Ковича. Можливо, дарма. Втім, вона ж вирішила сказати наступного разу…

Кович помітив її вагання:

— Не кажи. Не варто, Пауло. Послухайся… розумної людини. Ну навіщо мені… навіщо це нам?.. Кого це цікавить, це наші приватні, інтимні справи… Ти ж не розповідаєш усім підряд, з ким ти спиш?..

Паула спала з гномом, вишитим на ковдрі, однак зізнаватись у цьому Ковичу справді не стала. Він сприйняв її мовчання як підтвердження своїх слів:

— От бачиш… Збережи… нашу скромну таємницю. Зроби мені ласку.

Паула мовчала.

Їй не хотілося вступати в суперечку, але й обіцяти теж нічого не хотілося.

— Я подумаю, — примирливо сказала вона нарешті. — Як… вийде… постараюся.

Ледь вийшовши з театру, вона сахнулася від скромної порядної машини, що повільно пливла з протилежного боку вулиці й нікогісінько не займала.





Розділ третій




Сьогодні Печера жила особливо голосно; білі царнині вушка тривожно стригли, перебираючи силу-силенну звуків, відокремлюючи випадкові від важливих і прості від небезпечних. Вона хотіла — і боялася — спуститися до водопою; табунець її подруг нещодавно наткнувся там на пару голодних сірих схрулів, і на якийсь час вода забарвилась червоним… Ненадовго. Течія віднесла кров, а жертвою стала всього одна, стара й хвора, обтяжена роками особина, і схрулі бенкетували над її тілом, а потім зчепилися за здобич з барбаком, що непрошений припхався на бенкет… Звуки і згуки розповіли царні про коротку й жорстоку сутичку, про те, як ситі схрулі нарешті відступили, але барбак не задовольнився стервом — одігнавши схрулів, кинувся по гарячих слідах табунця царн…

Вона хоче жити. І вона житиме довго; вона бреде по переходах Печери, де за кожним каменем ховається смерть. А маленька тваринка несе своє життя, мов свічку, і вся сила йде на те, щоб зберегти, сховати од вітру її слабкий і гарячий вогник.

Посеред широкого тунелю, що круто йшов униз, царна спинилась. Зовсім поруч чулося чуже дихання, швидке дихання дрібної істоти; зовсім поруч шкрябались кігтики об камінь, чулось, як хтось розсовує мох, обриває лишайники…

Під воложистою стіною стояв на задніх лапах тхоль. Молодий і жадібний, жовтувата шкіра його здавалась у напівтемряві коричневою. Тхоль шукав у заростях моху личинки скельних хробаків, знаходив, виловлював і їв; поява царни змусила його відірватися від цієї справи на секунду, не більше. Тхоль був голодний.

Дивлячись на нього, царна теж згадала про голод; мох, у якому дрібний звір ловив своїх личинок, цілком годився в їжу. Свіжий мох і спрагу тамує, а їй же страх як хочеться пити…

Вона ступнула вперед, уже відчуваючи язиком терпкий смак зелені, проте не забуваючи напружувати круглі мушлі-вуха; серед відгуків-ниток, серед скрипу, шелесту й дихання, що линули від тхоля, крізь шлюбний спів далекого й безтурботного барбака пробився раптом ледь уловний, ледь відчутний…

Її високі ноги здатні були на найдовші, найкарколомніші стрибки. Вуха й ноги — де там зеленому схрулеві, схрулеві-підлітку, полювати на таку дичину?!

А мисливець-схруль і справді був підлітком. Дуже молодий, недосвідчений, невмілий хижак, і на царну йому було наплювати. На перший раз йому цілком вистачало й тхоля.

Не підкріплений ні досвідом, ні навичками, інстинкт хижака все одно був смертельною зброєю. Значно сильнішою, ніж незміцнілі зуби й маленькі пазурі; тхоль, для якого трапеза виявилася останньою радістю в житті, заверещав.

Царна готова була зірватися з місця й тікати, але її інстинкт, перевірений інстинкт жертви, сказав їй, що небезпеки немає. Немає, поки вона не помчить стрімголов, не побіжить по коридорах, де тільки цокіт ратиць і ніколи виловлювати зі звуків небезпеку; тоді, на бігу, вона буде вразлива…

І вона лишилася стояти.

Останній крик тхоля тривав недовго; підліток-схруль, завбільшки такий самий, як його дрібна жертва, намертво перетис зубами волаюче горло. Звук обірвався; тепер царна чула потривожену Печеру. Ярусом нижче шлюбилися хтиві барбаки; смертний тхолів крик їм не завадив. Десь удалині стадо царн перестало скубти мох й попіднімало голови, намагаючись збагнути, звідки долинає чужа смерть; неподалік інший тхоль, байдужий до долі побратима, так само безтурботно виловлював і поїдав личинки скельних хробаків…

Царна чула, як дихає схруль. Нерівно, гаряче; тхолева кров розтікається майже беззвучно — занадто мало її, крові, у кволому тільці…

Вона повернулась і пішла геть. Її вуха не послабляли напруженого очікування — смерть оминула її, забравши інше життя, і перед лицем чужої загибелі царна не відчувала нічого, крім бажання знову вижити.





* * *




…Вихідні минули зовсім по-весняному, затишно й сонячно, місто цвіло всіма своїми клумбами, садами й парками, і Паула остаточно повірила, що все дивне й неприємне в її житті зосталося далеко позаду.

Кожен телефонний дзвінок змушував її серце пропускати один удар — не зізнаючись навіть сама собі, вона чекала дзвінка від Тритана. Не ділового — просто дружнього дзвінка.

Минула субота, Тритан не подзвонив; Паула зітхнула й дозволила Стефані витягти себе на недільну прогулянку в зоопарк.

Усе йшло чудово, поки Митик не плюнув у верблюда — хто б ото подумав, що п’ятирічне маля вміє так прицільно й потужно викидати слину. Верблюд, на щастя, виявився куди розумніший і вихованіший, а тому на образу відповів тільки здивованим поглядом… Стефанині виховні зусилля пропали марно; через п’ятнадцять хвилин Митик, якого посадили на крихітну конячку, смикнув її за вухо і цим зірвав катання. У будь-який інший день Паула б розгнівалася, але не сьогодні; вона перебувала в стані чудової байдужості, а тому кожну прикрість розглядала як безглузду й незначну дрібницю, якою вона, власне, й була.

Місто цвіло. Місто розливалося святковими юрбами; у теплих сутінках Паула вийшла прогулятися, вибираючи улюблені безлюдні провулки, особливо чарівні в місячному сяйві; досхочу впившись самотністю та запахом бузку, вона за своєю звичкою загубила гаманець — якомусь випадковому перехожому довелося бігти за нею цілий квартал: «Дівчино! Гей, дівчино, ну що ви за роззява!..»

Паула неуважно подякувала хлопцеві, вручивши йому самотній розцвілий тюльпан.

Минула неділя — Тритан не подзвонив; у понеділок весна зіщулилась і почався дощ.

А разом з дощем почалися дивовижі.

Уранці, вже у дверях, Стефана стягла з Паули її улюблену легку курточку й всучила теплу — жовту, осінню й смутну. Протестувати не було сенсу — будь-які аргументи тільки затягували заздалегідь профану суперечку. Стефана особисто простежила, щоб проїзний і монети з кишень улюбленої курточки перебралися в кишені нелюбої, — і аж тоді випустила Паулу, котра, зрозуміло, спізнилася на роботу.

Розганяй не дорікнув їй ані поглядом.

— Як? — спитала секретарка Лора, коли занурена у свої думки Паула повернулася в приймальню.

— З руки їсть, — повідомила Паула і вийшла, лишивши секретарку в благоговійному здивуванні.

У фільмотеці вже полагодили погризену пацюками систему, і бабуся-фільмотекарка переписала для Паули замовлений матеріал; дощ за вікном періщив без упину. Знімаючи з вішалки жовту осінню курточку, Паула оцінила Стефанину передбачливість.

Руки її звично пірнули в кишені; каблуки процокали по коридору — і нерішуче спинилися.

Щось було не так.

Перша, найприродніша, думка була — що куртка чужа. Дуже схожа на Паулину — вона взяла її помилково, треба скоріше поміняти…

Але її руки вже намацали в кишенях гаманець зі звичним брелоком, магнітну картку для метро і зім’яту кульку непотрібних папірців. Вона піднесла їх до очей — точно, оце чек з магазину, це стара Лорина записка, це Митиків паперовий кораблик…

Паула стояла посеред коридору, і вигляд у неї був, певно, дурнуватий.

Друга, найдивовижніша, думка — що вона, Паула, зменшується. Якісь лихі чари спричинили її стрімкий зворотний ріст, і незабаром вона стане завбільшки як немовля… Саме тому її стара, трохи тісна куртка стала тепер величезною, побільшала розмірів на три, саме тому вона висить на своїй власниці, як на городньому опудалі.

Паула повернулась до вішалки. Переконалася, що іншої жовтої куртки на гачках немає; згадала Митикові витівки — і роздратовано відкинула цю думку. П’ятилітнє хлоп’я проникло в будинок телебачення, щоб містифікувати неуважну тітку…

Повз неї пройшло двоє знайомих дівчат з адміністративного відділу:

— Привіт, Пауло… Ти чого?

— Нічого, — відгукнулася вона сухо. — Трамвая чекаю.

Дівчата, мабуть, образились.

Добравшись до найбільшого вікна, вона розклала куртку на підвіконні. На правому рукаві була запрана пляма — ще казна-коли Паула влізла ліктем у тістечко. Друга знизу кнопка трохи поіржавіла. Підкладку на кишенях було підшито коричневими нитками; з кожною новою деталлю, такою знайомою і такою красномовною, Паула дедалі більше торопіла.

Дощ за вікном трохи вщух; рядами стояли яскраві машини з написом «Телебачення», і до однієї з них прямував оператор Сава, а за ним асистент обережно тяг зачохлену камеру.

Паула оглянула себе. Джинси — ось вони, не побільшали. Светр… туфлі, врешті-решт…

Вона пройшла в туалет і подивилася на себе в дзеркало. Про всяк випадок спробувала дотягтися до вимикача; усвідомлення того, що вона принаймні не маліє на зріст, її несподівано заспокоїло. Дивна куртка повернулася на вішалку — зрештою, до фільмотеки два квартали, Паула добереться й так…

І вона поринула в буденну суєту з дещо перебільшеним завзяттям — якщо проблема нерозв’язна, то про неї краще забути. Паулине телевізійне життя звичайно переповнювали події та емоції, маленьку пригоду успішно було витиснуто з думок і з пам’яті, однак увечері Паулі знадобилась неабияка мужність, шоб підійти до вішалки.

Чого вона чекала від своєї куртки? Що та сплесне рукавами і скаже: «Ох, Пауло, чого ж ти так довго?..»

Куртка була на місці. Цілком колишня — звичайного Паулиного розміру.

На другий день, рано-вранці, задзвонив телефон; неуважна Паула не поспішила до слухавки.

Поспішив Митик.

Комунікабельне дитя, чиї батьки поспіхом доїдали сніданок, а тітка забарилась у своїй кімнаті, — це дитя підскочило до телефону, і вже за мить Паула чула поважну розмову:

— Так! Здрастуйте! Немає! А, вона оженилась і переїхала… Ну, вийшла заміж, так… Па-па!

Паула кулею вилетіла з кімнати; слухавка вже лежала на важелі, Митик задоволено посміхався:

— А я дядька надурив! Я сказав, що ти оженилася на директорі цирку, і тепер у вас удома живе справжній слон!..

Не кажучи ні слова, Паула схопила паскудника за вухо.

На вереск вискочили з кухні Стефана і Влай; ситуацію з’ясовували недовго, зате голосно й бурхливо. Паула вирушила на роботу з підпухлими очима і розмазаною тушшю; на автобусній зупинці біля самої будівлі телецентру її погукали:

— Дівчино! Шановна дівчино!

Здригнувшись — хоча з якого дива, власне, здригатися, — вона обернулася.

Хлопець був абсолютно незнайомий — років двадцяти, привабливий, з голочки вдягнений, ретельно причесаний; в опущеній руці він тримав великий футляр від труби, і Паула механічно подумала, що хлопець — студент консерваторії.

— Дівчино мила, не хочете придбати змію?

Паула не встигла й кліпнути, як хлопець розкрив футляр і витяг на світло невелику бридку змійку з трикутною головою, роздвоєним язиком і липким гіпнотичним поглядом каламутних очей. Паула мимоволі відсахнулася.

— Чудова змія, — сказав хлопець голосом бувалого торговця, який щодня реалізує по три десятки змій. — Головне, дуже отруйна… Візьміть у руки. За голову, бачите, отак!..

— Це гадюка? — запитала Паула відступаючи.

Хлопець щиро обурився:

— Що ви! Гадюку я не став би… Це дуже рідкісна, дорога змія, окраса серпентарію, одним укусом валить слона…

— У мене немає грошей, — сказала Паула, радіючи, що знайшла відмовку.

— Я віддаю за безцінь, — хлопець ясно, мило, геть по-хлоп’ячому всміхнувся. — Буквально дуже дешево віддаю. Подивіться, яка змія!..

Зміїна морда опинилась коло самого Паулиного обличчя. І морда була прегидезна; змія не просто могла завалити слона одним укусом — вона явно вже таке робила і прагнула зробити знову.

— Мені не треба, — відступаючи, Паула вперлася спиною в пластикову стінку зупинки. — Мені не треба змії, я на роботу спізнююсь…

Вона спробувала обійти настирного юнака, однак той, усміхаючись, загородив їй дорогу. Зміїне тіло, чорно-зелене, з огидним блиском, звисало з його кулака, наче живий пружний пояс.

— Дівчино мила… Вам пощастило. Ви потім лікті кусатимете, це остання змія з останньої партії, це рідкість, дуже дешево, ну візьміть, потримайте в руках, вам потім віддавати не захочеться, тільки візьміть у руки!..

Підтверджуючи його слова, змія почала звиватися активніше й засичала.

Чого я й досі тут стою, подумала Паула безпорадно. Якийсь дурний розіграш… А може, купити? Буде Митикові подарунок?..

Можливо, кровожерна думка відобразилася в неї на лиці — змієторговець знову заусміхався:

— У вас дома є акваріум? Немає? Підійде велика каструля з кришкою… Беріть-беріть!..

Змія ще раз моторошно зашипіла; Паула сховала руки за спину.

Чого вона стоїть і слухає цю маячню?! На роботу… Розганяй…

— Юначе, ця змія продається?

Поруч з Паулою казна-звідки взялася середнього віку дама в крислатому капелюсі; очі її горіли, наче вона сама не могла повірити своєму щастю:

— Дозвольте? Можна глянути?..

Юнак охоче подав їй змію, а Паулу вже відтісняв убік літній чоловік в окулярах, із сивуватою лікарською борідкою:

— Це змія? Вона продається?.. Можна?

— Бачите, — докірливо сказав Змієносець Паулі. — А ви не хотіли… Вирішуйте — ваше право першого покупця, але якщо ви скажете «ні»…

— Я готовий доплатити, — швидко сказав бородатий. Дама вже безстрашно вертіла змію в руках.

Та вона ж іграшкова, подумала Паула з полегкістю. Ох і хлопець, справжній клоун, вона ж механічна, як він мене розіграв…

І, розсміявшись, ухопила гадину за пружний хвіст.

Дотик живої холодної луски враз вибив їй з голови всі думки. І розумні, й не дуже.





* * *




Чоловік, потонулий у м’якому шкіряному кріслі, натиснув на «стоп». Повернувся до сірого віконця дисплея, де бігли, пульсували два ламані графіки — у правій частині чорний, у лівій — червоний. Чоловік поклав руку на клавіатуру — графіки сумістились; певний час він похмуро стежив за їхнім танцем — видовище заворожувало, як полум’я. Як прибій.

— Обмаль даних, — розчаровано сказав лаборант за його спиною.

— Вистачить, — зронив чоловік у кріслі. Перемотав плівку, знову натиснув на «Пуск».

«Чудова змія. Головне, дуже отруйна… Візьміть у руки. За голову, бачите, отак!» — «Це гадюка?» — «Що ви! Гадюку я не став би… Це дуже рідкісна, дорога змія, окраса серпентарію, одним укусом валить слона…» — «У мене немає грошей…»

Камера смикнулася, розгублене обличчя дівчини ковзнуло вбік — і знову повернулося в кадр. Спостерігач бачив його в дрібних деталях — рух вій, рух зіниць, бачив, як на мить стислися пересохлі губи.

«Я віддаю за безцінь… Буквально дуже дешево віддаю. Подивіться, яка змія!..» — «Мені не треба… Мені не треба змії…»

— Невиразно працюєш, — зітхнув спостерігач, зупиняючи запис. — Прісно.

Він підвівся, замислено стяг із себе білий короткий халат — під ним виявилася коричнева замшева сорочка.

Лаборант, молодий хлопець у франтуватому костюмі, образився:

— Беріть професійних акторів… А даних мало, бо сенсори пора вживляти…

— Повчи мене, — беззлобно відгукнувся чоловік у замші. Лаборант напружився й трохи відступив; його співрозмовник пройшов до телефону.

— Алло… — На тому кінці дроту його усмішки не бачили, та вся її чарівність відбилась у голосі, низькому, мов рик. — Добрий день… Покличте, будь ласка, панну Німробець.

Розмова тривала хвилин п’ять, потім лаборант пішов, а чоловік у замші залишився. Зчепив пальці, опустив на них тонке смагляве обличчя й утомлено перевів дух.

(…За годину до світанку він вийшов ніби на полювання; він не вмів і не любив полювати, але для віддалених самотніх прогулянок не було природнішого й кращого приводу. Північні схили ненависних йому гір покриті були подобою лісу: жорсткою, колючою, скоріше коричневою, ніж зеленою; до умовного місця — вершини з білим каменем — було години три ходи.

Він нікого не зустрів.

На вершині він сів і роззирнувся — ліс не добирався сюди, білий камінь здавався самотнім більмом на лисій голові велетня.

Мандрівець дістав з мисливської сумки вабик-ідентифікатор — губку з їдким специфічним запахом.

Ще година пішла на чекання. Ненависне йому сонце підбиралося до зеніту, коли з глибини білястого неба з’явився сірий криводзьобий птах з жовтогарячою капсулою на правій нозі.

Він нагодував гінця власним бутербродом. І тільки потім, закусивши губу, розкрив капсулу.

Знак був один, знак сиротливо чорнів посеред великого білого аркуша, знак означав відмову, відхід, майже втечу.

Власне, чогось такого він і сподівався. У нього було лихе передчуття; або його роботою незадоволені, або люди, які послали криводзьобого птаха, точно знають те, про що він, мандрівець, має тільки неясну підозру.

Люди, які послали птаха, знають правду про смертельну небезпеку, яка йому загрожує.

Він сидів на вершині під білим каменем, і палюче проміння полуденного сонця обливало його морозом. Певно, він зробив помилку, а яку, йому скажуть потім…

Якщо він доживе.

Чи варто повертатися в село? Він би й не повертався, якби не знав достеменно, що без спорядження й припасів йому нізащо не перейти гір. Не перейти долини, не добратись до хазяїв криводзьобого птаха.

А тому, коли власна його тінь перестала ховатися під ногами й наважилася відповзти по камінню трохи далі, тоді він устав і поспішив униз.

…запах диму.

Недобрий запах. Не від багаття, не від домашнього вогнища — страшний запах палаючого людського житла.

Мандрівець спинився всього на мить.

Чи був у нього вибір?..

Власне кажучи, тепер це не мало значення. Бо він зрозумів, чий саме дім перетворюється зараз на купу головешок.

Але збагнути, куди біжать з усього села люди, і що це за гвалт на майдані, і що за лемент — щоб це збагнути, йому забракло мужності.

Він уже тікав.

Посередині майдану, на вільному від людей клаптику, безліч рук піднімали й ставили на ребро величезний залізний обруч. Усередині обруча розтягнутий був за руки й за ноги голий чоловік, із живота в нього стирчало вістря осі, але він ще був живий.

— …Коти! Ану! Коти! Звідтіляк! Звідтіляк! Печерна змія!

Колесо покотилося. Важко, волочачи за собою криваву стежку, підстрибуючи на бруківці, раз у раз ризикуючи перекинутись, та море рук устигало підхопити його, підштовхнути й випрямити.

Чоловік на колесі вмирав. Можливо, смерть його затягається, і, коли колесо, прокотивши по вулицях, зіштовхнуть нарешті з кручі у прірву — можливо, він устигне відчути полегшення…

Його схопили за рукав:

— …дівчисько?

Він дивився, не розуміючи.

— Танкі, де дівчина? Ми знайшли звідтіляка, ми давно до нього приглядалися, де дівчина, ти не бачив?

Він перевів погляд з червоного збудженого обличчя перед собою на колесо, що його вже викочували з майдану.

Власне, що він міг зробити ТЕПЕР?..

…Вони знайшли джерело. Махі знайшла. Вона мала хист знаходити воду.

Дзвеніли цикади.

Увесь світ складався з цикад. Увесь світ замкнутий був у кільце гір — далеких, синіх, і близьких, червоно-жовтих, і білих, укритих піском, який так гидко скрипить на зубах…

— …і я давно вже здогадалася. Майже одразу.

Він струснув головою, проганяючи заціпеніння:

— Я прослухав… Про що ти здогадалася?

— Що це ти людина ЗВІДТІЛЯ. Вгадала?

Високо в небі — чи глибоко в небі? — чорною цяткою висів хижий птах.

— То й що? — запитав він без емоцій.

Махі мовчала.

— Ну то й що? — перепитав він майже зухвало.

— А вони думали, — Махі криво посміхнулася, — що це мій тато… звідтіляк…

— Я не міг урятувати твого батька, — сказав він, дивлячись у пісок. — Не встиг. Не знав…

— Вони стратили звідтіляка… — промовила Махі, і плечі її дивно піднялися. — Вони думають… а насправді…

— Та я ж не міг урятувати!..

Обоє замовкли.

В обох у недавньому минулому була ніч, коли колесо з розіп’ятою на ньому людиною зірвалося з кручі. Коли по всіх вулицях діловито шастали хлопці і, зустрівшись, питали один в одного: Махі не бачив? Коли вже готове було інше, маленьке колесо, коли вулицю, де диміли залишки будинку, прочісували й обшукували сусіди, і потомилися, так нікого й не знайшовши, і пішли до світанку, а він стояв перед димними руїнами вже в розпачі, та все одно знав, що перебере згарище по дощечці, по цеглині, але або знайде дівчинку, живу чи мертву, або точно знатиме, що її тут немає… Коли, після довгих і даремних зусиль, він скоріше угадав, ніж почув, її присутність, і дістав із залізної бочки біля паркана її обм’якле…

— А чого ти не кажеш, що врятував мене? — спитала Махі, водячи сухою травинкою по крайчику нижньої губи.

— Чому? — перепитав він тупо.

— Ну, ти міг би сказати… виправдатися… що ти мене врятував… якщо так вийшло, що мали вбити тебе, а вбили тата…

— Чому я маю виправдовуватися?

…Важке тіло обертається навколо осі, що стирчить із живота…

— А правда, — запитала Махі, не піднімаючи голови, — що звідтіляків посилають до нас, щоб вони труїли криниці?

— Хіба я отруїв хоч одну криницю? — запитав він утомлено.

— Я не знаю, — Махі зітхнула. — Навіщо вони, ті звідтіляки, взагалі тоді потрібні?

— Краще поспимо, — він підмостив під голову драну торбу. — Зараз виспимося — вночі підемо…

— Уночі… — сказала Махі злякано. — Тут, у горах… Уночі…

— Не бійся, — сказав він невпевнено.

Пісок на сонці здавався вогненно-білим. Тінь, у якій ховалися мандрівці, здавалася чорною мов ніч.

— Ми все одно не дійдемо, — сказала Махі байдуже. — Тут пости… тут щілини, гірські князівства, облави на волоцюг, на чужинців і на звідтіляків… Танкі, а правда, що ТАМ добре?

— Так, — сказав він не замислюючись. — Там дуже добре, Махі. Там люди не вбивають людей…

— Чому ж ти прийшов СЮДИ?

Він не відповів.

— Може, ти не хотів сюди йти? — і далі випитувала дівчинка. — Може, тебе послали?

— Хто ж мене міг проти моєї волі послати?

Махі здивувалася:

— Хіба нема кому?

Тінь пересунулася; мандрівець підтяг торбу на нове місце й знову ліг, простягши ноги.

— Танкі… Це твоє справжнє ім’я?

— Майже.

— А скільки тобі років, Танкі?

Він мовчав.

— Ну, вісімнадцять хоч є? — вона була дуже серйозна, неначе од відповіді на це питання залежало щось важливе.

— Ми дійдемо, — сказав він крізь зуби.

Махі зітхнула — втомлено, по-дорослому.

Гриміли цикади. На схилі далекої гори здіймала куряву ледь помітна звідси бричка; мандрівець звівся на лікті. Придивився, примруживши очі.

— Вони не думали, що звідтіляки бувають такі молоді, — сказала Махі, вдивляючись удалечінь. — Інакше б вони подумали на тебе… І не займали б мого тата.

Мандрівець мовчав.)





* * *




Паула поверталася в сутінках.

Ішла, низько похиливши голову, погойдуючи важким дипломатом; уже вкотре за кілька днів вона була якась спантеличена. Наче й чекала дзвінка, а тепер і не рада, бо її зустріч з Тританом відбудеться не в ресторанчику «Ніч», а в ще одному кабінеті з хромом і нікелем, із зуболікарськими кріслами, сенсорами та іншим непотребом…

Туди-сюди літали різнобарвні машини; Паула з подивом усвідомила, що йде по найдальшій од них траєкторії — краєм газону і тротуару. І шкірою відчуває, коли хтось із безтурботних водіїв перевищує швидкість.

Дивно.

З тієї самої миті, коли Кович розповів їй про якусь сіру машину, що нібито жадала її крові… З тієї самої миті Паулу не покидало відчуття, що з неї постійно знущаються.

Ось і тепер…

Вона здригнулась і відірвала очі від асфальту.

Посеред тротуару стояли двері в добротній рамі. Широко відчинені, оббиті дерматином двері; мідна табличка так і проголошувала: «Відчинено». Паула сповільнила крок.

Повз двері ходили люди. Хтось здивовано спинявся, хтось ковзав байдужим поглядом, хтось узагалі не помічав; якась бабуся перейшла на другий бік вулиці, а двоє хлопців-підлітків гордовито пройшлися крізь двері туди-сюди. Потім розвага їм набридла; вони подалися геть і, очевидно, відразу забули про химери міського дизайну.

Паула зупинилась.

Ніхто з перехожих не брав безглуздих дверей надто близько до серця; Паула почувалася нещасною відступницею. Ніби чиясь безневинна витівка — ще одна ланка в тоскному ланцюзі дурнуватих збігів.

Можливо, в неї манія величі, але вона чомусь упевнена, що саме заради неї, непутящої Паули Німробець, стоять посеред тротуару ці добротні двері з табличкою «Відчинено». Стоять і лякають її до смерті. Цілком безневинні двері.

«Відчинено»…

Паула зціпила зуби. Хотіла обійти двері, але передумала, злісно пирхнула, підійшла і захряснула оббите дерматином полотно — з грюком, як після скандалу. От, виявляється, як це — «грюкнути дверима»…

Здивовано озирнулися перехожі. Озирнулися, знизали плечима, подались у своїх справах.





* * *




Раман чудово розумів наслідки підписання наказу. І навіть бажав цього — бурі, скандалу. Нехай напишуть у газету. Нехай поскаржаться в Управління. Нехай хоч голодовку оголосять…

І спочатку події так і розвивалися — до скандалу; чутка про звільнення одразу п’ятьох акторів пролетіла по театру, мов пожежа, і Кович не без утіхи спостерігав за шаленою жестикуляцією групи курців на лаві коло службового входу.

Потім прийшла делегація — представники акторського цеху, всього четверо. Старіюча примадонна, що колись дружила з його колишньою дружиною. Молодий і перспективний хлопець — от дурний, навіщо він у це вліз?.. Провідний актор театру, що віддавна мав з Раманом натягнуті стосунки, очолював опозицію — якщо цю жалюгідну жменьку невдоволених можна було назвати опозицією… І ще один, сумлінний служака других ролей і епізодів — Раман його в глибині душі поважав. Можливо, тому, що той анітрохи не боявся головрежа. Ніколи.

Усі вони прийшли й сіли на м’якій лавочці, як учні; власне, для цього Раман і тримав лавочку. Примадонна нервувалася; молодий актор метав очима блискавки — через молодий вік він плутав сцену з життям і тому сам собі здавався безкомпромісним героєм, борцем за справедливість; ще полякає, боронь боже, на знак протесту піти з трупи…

Розмови не вийшло.

Тобто спершу все йшло наче в п’єсі — провідний актор довго й логічно говорив про найкращі роки, що їх найкращі люди віддали найкращому театрові і за це одержали від найкращого театру гіркого копняка; примадонна скорботно кивала, а хлопець сопів і мовчки рвався в бій. І вирвався, і його понесло, і він почав верзти нісенітниці, щедро присмачені словами «зрада», «несправедливість», «сваволя»; Раман слухав, примружившись, і бачив, як округляються очі в інших делегатів — вони давно вже не раді були, що допустили у свої лави дурну молодь.

Хороший був хлопець, з жалем подумав Раман. Хороший би виріс актор, майстерний, сильний…

— Що ви маєте на увазі під «сваволею», Гришко?

Хлопець осікся. Звів брови:

— Якщо люди, які все життя віддали театру…

— Що ви маєте на увазі під «сваволею»?

— Та вони були тут… тридцять років тому!.. Сорок… Коли ні нас тут іще не було, ні…

Усе-таки й дурості буває межа; хлопець затнувся. Хоч, можливо, це актор на епізодах штрикнув його чимось у спину…

— …ні мене, ви хочете сказати, Гришко? Не було ні вас, ні мене?

Хлопець мовчав, і решта троє теж мовчали. Мовчала, стиснувши губи, примадонна. Мовчав голова опозиції, провідний актор театру, улюбленець публіки… Мовчав, хоч міг би сказати!.. І навіть актор на виходах теж мовчав. Бо розумів, що слова його марні…

І Раман раптом ясно зрозумів, що скандалу не буде. Видихнувся скандал.

Та невже ж я таке чудовисько, подумав він байдуже. Та невже ж я всіх їх так залякав. Прямо культова фігура якась — Раман Кович у жорсткому кріслі художнього керівника…

— Не розумію, що за трагедія? — він відхилився на спинку. — Належна шана, безумовно, ми влаштуємо урочисті проводи…

— Похорон, — упівголоса сказав актор на виходах.

Раман вирішив не почути:

— …Тягар років, заслужений відпочинок, пристойна пенсія і на спочинку — гідна пошана?

— Це забуття, — тихо сказала примадонна, і очі її блиснули холодно й гнівно. — Ви чудово розумієте. Крім «пристойної пенсії» є ж іще. Їх можна було б лишити на разових… на виходах… і люди почувалися б потрібними. Але, як я розумію, ми дарма сьогодні прийшли…

— Недарма, — Раман зітхнув. — Тепер я принаймні маю уявлення про… Гришко, чи дозволить вам ваше сумління працювати в трупі, де панує «сваволя», «несправедливість» і навіть «зрада»?

Зависла мовчанка. Хлопець набрав у груди повітря:

— Я хотів сказати…

— У згоді зі своїм сумлінням ви, Гришко, повинні негайно зажадати у мене звільнення. І повірте, я задовольню ваше прохання… Це все, добродії?

Вони й далі мовчали.

Хлопець усвідомлював науку, примадонна лаяла себе за змарнований час, провідний актор міркував про власну долю, бо нинішнього улюбленця публіка завтра забуде, критики осудять його за найменший огріх, а головний режисер двічі й тричі повторить перед телекамерою, що в його театрі головне не «зірки», а ансамбль, атмосфера…

І тільки актор на виходах не боявся й не шкодував. Він просто розумів, яка це все марнота.

А хто він у Печері, несподівано для себе подумав Раман. І його аж у піт кинуло від самої цієї думки.

Четверо різних людей… Примадонна, зрозуміло, хижачка. Дрібна, можливо, з жовтих схрулів; багато акторів, скоріше за все, хижаки, але от режисери — хижі ВСІ…

Він здивувався своїм думкам і злякався їх.

Через годину після того, як делегація пішла, про зустріч попросив один із звільнених — старий актор, чий злет і успіх збіглися з Рамановим шмаркатим дитинством. Тепер це був дуже старий, дуже нездоровий, засохлий, мов вобла, чоловік — з гривою сивого поріділого волосся, глибоко запалими очима та неймовірно довгими, жовтими від нікотину, нервовими пальцями.

Раман злякався цього візиту. Добряче здрейфив — і навіть хотів відмовити старому в прийомі, проте вчасно схаменувся. Привітно вийшов назустріч, запропонував каву, підсунув пачку сигарет; він чекав і боявся докорів і скарг, але помилився й тут. Скарг не було.

Старий просто курив, дивився на Рамана й мовчав; Раман удав, що не помічає болю, прихованого на дні прищулених старечих очей. Раман знав, що не пізніше ніж через рік-два йому доведеться говорити промову над труною цієї людини — і тоді пригадається йому цей день і цей погляд; Раман це добре знав, проте змінювати один раз вирішене було проти його правил. Тим більше що вирішено, в принципі, цілком правильно.

Старий докурив, вибачився й пішов; Раман залишився сидіти, втупившись у громіздку, на півстола, коробку, де перебувало в мініатюрі свіже й сміливе, щойно вчора схвалене сценографічне вирішення нової вистави.

Раман дивився, й мініатюрні декорації населялися крихітними фігурками людей — його акторів; люди бігали й плакали, виконували одночасно по десять режисерських завдань, проте Раман бачив тільки дерев’яну коробку. Скринька, оббита чорними оборочками лаштунків. Шар пилу на колосниках…

Раман криво посміхнувся. Змусив себе встати й подався в репетиційний зал.

Репетиція вже півгодини як мала закінчитися, одначе Гліб, черговий режисер, права рука Ковича, часто захоплювався й забував про час. Раман тихенько причинив за собою двері; у вигородці з ширм і величезних діжок ішла якась шалено напружена сцена, троє акторів — усі в спортивних костюмах — плели мереживо реплік і поглядів, стрибків, переходів, бажань і спонук; Раман не захотів сідати на скрипучий стілець — притулився до холодної стіни і раптом відчув утому.

Те, що відбувалося на майданчику, один в один повторювало його, Раманові, постановки — він з огидою впізнавав свої прийоми і принципи. І навіть власну манеру клацати пальцями, стукати долонею по столу, наганяючи ритм, ритм, ритм…

Раманові раптом стало неприємно. Йому почала ввижатися запилюжена й мертва коробка макета; актори працювали ретельно, на Гліба зійшло натхнення, сцена виходила цікава, проте Раман чомусь відчув себе на порозі. Якогось неминучого, нехорошого відкриття.

У холі працювали прибиральниці; Раман ішов, не відповідаючи на вітання, ні на кого не дивлячись, відчуваючи, як проростає всередині їдкий, колючий паросток усвідомлення. І марно намагаючись заштовхати його назад у зерно — усе не так погано. Усе не так, відчуття краху виникало й раніше, це дурниця, це депресія, це минеться…

Це глухий кут, неголосно сказав голос здорового глузду. Так, це буває, і майже з усіма — усе, приїхали… приїхав, Кович, це глухий кут, спробуй проламай його своїм залізним лобом… Спробуй…

На парадній стіні, в оточенні акторських портретів висіло на чільному місці його власне, Раманове, зображення — фотохудожник зумів витягти з його некрасивого обличчя всю можливу привабливість, і тепер фотографічний двійник, Кович-другий, дивився на світ, ласкаво примруживши очі, наче голодний крокодил.





* * *




— Ви сумуєте, Пауло, чи мені здається?..

Вони сиділи в кімнаті-перевертні, в її житловій половині; за матовою завіскою тьмяно поблискували страшнуваті, невідомого призначення прилади.

Вона силувано всміхнулася:

— Напевно… У мене складна смуга… в житті. Увесь час якісь…

Паула замовкла, не знаючи, як пояснити Тританові той дивний стан, у якому вона перебувала вже кілька довгих днів.

Тритан трохи насупився:

— Неприємності на роботі?

Паула згадала незвичайно поступливого, мовчазного Розганяя. Зітхнула, похитала головою:

— Ні… На роботі… якраз стерпно…

— І в Печері, сподіваюсь, у вас усе гаразд?

Паула опустила очі. Вона вже встигла відвикнути від тієї вільної манери, в якій Тритан умів говорити про найінтимніше.

— Усе ж гаразд, Пауло? Більше вас ніхто не переслідує?

Вона через силу похитала головою.

— Тоді що за проблеми?

Паула зосереджено потерла пальцем матову стільницю. Отак візьми та й скажи. Так можна і в божевільню потрапити — «Моя курточка жартує з мене: то розтягується, то стискається…».

Чи, може, розповісти про машину, яка її начебто збиралася збити?

Паула добре розуміла, на що буде схожа ця розповідь. На фантазію дурного підлітка, який отакими вигадками намагається привернути до себе увагу…

— Та все нормально, загалом, — витиснула з себе вона, намагаючись не дивитися в зелені Тританові очі.

Він усміхнувся:

— Тоді ходімо працювати?

Матова завіска безшумно ковзнула вбік, оголюючи таємне нутро кімнати-перевертня; Паула відчула, як по спині пробіг холодок.

— Розумію, Пауло, у вас негативний досвід, колега Борк добряче вам набрид… Ми не будемо впадати в крайнощі. І я все пояснюватиму — що я роблю й навіщо.

— Ага, — сказала Паула без ентузіазму.

— По-перше, чим ви для нас такі цінні? Не тільки тим, що ви вродлива дівчина й цікавий співрозмовник… Тобто цього цілком вистачає, але є щось таке, що відрізняє вас, саме вас, Пауло, від інших вродливих і дотепних, котрих, до речі, у світі не дуже й багато…

Тритан говорив недбало, трохи неуважно, як про щось само собою зрозуміле; Паулі аж дух забило. Банальні лестощі, промовлені між іншим — Тритан перебирав інструменти у скляній шафі, — звучали природно й просто. Ніби інакше й бути не могло.

Тритан обернувся до неї, глянув крізь прозорі дверцята; його насмішкуватий погляд мовби чекав її відповіді. А добре було б зараз пожартувати, подумала Паула. Та якби ще так тонко, іронічно…

Жартів не було. Усі слова, що спадали Паулі на думку, здавалися важкими й плоскими, мов жорна. І чого він вирішив, що я дотепна, тоскно подумала Паула.

Тритан усміхнувся ширше, ніби пропонував не журитися:

— Вашому ядру, вашому перчикові важко дати ім’я… Точніше, він уже має ім’я, єдино можливе — Паула Німробець… Ідіть сюди.

Паула, заворожена його неквапливою мовою, підійшла й сіла, де він сказав.

— Не хотілось би аналізувати гармонію, але такий у мене фах. З усіх ваших особистих рис нам особливо цікава одна… Та, завдяки якій вам вдалося тричі підряд урятуватися від неминучої смерті.

Паула згадала Рамана Ковича. Такого, як він був при їхній другій зустрічі, в театрі: «Тобі щастить? Га? Пауло?»

— Мені щастить, — сказала вона пошепки.

— Вам щастить, — Тритан узяв її за руку, одним рухом задер рукав, — вам щастить тоді, коли йдеться про ваше життя.

Паула здригнулася. Помада в тротуарній щілині… «Це випадково… Збивати машиною?.. Так не буває…»

— Вас щось турбує, Пауло?

— Ні, — вона круглими очима дивилась, як він стягує її оголену руку гумовим джгутом. — Це… навіщо?

Тритан заспокійливо торкнувся її оголеного ліктя: дотик був приємний. Спокійний і теплий.

— Бачите, на першому етапі нас цікавить геть усе. Хімія вашого організму, особливості ваших психічних реакцій, будь-які фізіологічні відхилення…

Паула нервово хапнула повітря. Вона боялася шприців і лікарів, у неї ніколи в житті не брали крові з вени, їй хотілося вивільнитись і встати, але над усім цим виром емоцій панувала одна панічна думка: «Коли йдеться про ваше життя». Виходить, і тоді, коли сіра машина…

— Який у вас переляканий вигляд, — Тритан засміявся. — Не довіряєте мені? Не вірите, що я вмію це робити без болю?

— Без болю не буває, — сказала Паула невпевнено.

— Споримо? — запропонував Тритан серйозно. — На кілограм цукерок. Тепер дивіться вбік, а пальці стискайте і розтискайте, отак…

Він щось робив з її рукою — вона відчувала страх, але не біль; вона дивилася на складний пристрій з дзеркалами й сенсорами — і не розуміла його призначення. Їй було не до того.

Кович ненормальний. Тому він тричі переслідував її в Печері, тому він вигадав цю історію з машиною…

Точно вигадав. Хотів налякати, помститись… І домігся свого, що тут казати, домігся — саме відтоді в Паулиному житті з’явились і страхи, й ці безглузді збіги, схожі на марення наяву…

— Усе, — сказав Тритан із задоволенням. І зігнув їй руку, і вона знову відчула його долоню — теплу, заспокійливу, надійну. Усе, Пауло. Ви програли.

— Тритане, — сказала вона злякано. — Буває так, щоб… ні з того ні з сього когось навмисне хотіли… вбити?

Їй здалося, що вона говорить дуже довго. Хоч насправді вона вичавила з себе дві уривчасті фрази.

Але й вони справили належне враження. Ніколи ще Паула не бачила Тритана таким серйозним.

— Де це було? Місце?

— Ріг… вулиці Кленів і… здається, вулиці Надії… Можливо, мені примарилося. Може, я вам морочу голову… Я просто… Ну, мені тепер на вулиці страшно. Це ж дивно — щоб людина на вулиці… чогось боялася… Тритане, ви ж не думаєте, що я божевільна?!

— Пауло… Заспокойтесь. Хто-хто, а я добре знаю, як поводяться й що говорять божевільні… Найімовірніше, це справді була випадковість. Необережний водій…

— Але Кович каже, що бачив… згори, з балкона… що все було підстроєно навмисне! Був сигнал і…

Паула затнулася.

Смагляве Тританове лице потемніло ще більше. І очі теж потемнішали, і Паула раптом з жахом зрозуміла, що Тритан переконаний у тому, що іноді людей навмисне збивають машинами. Так БУВАЄ…

Він прочитав на її обличчі її страх. І знову взяв за руку, професійним рухом провів від плеча до ліктя, змушуючи розслабитись:

— Вам абсолютно нема чого боятися.

— Кому це потрібно? — спитала Паула пригнічено. — Ви знаєте, кому це потрібно?..

— Нікому… Це випадковість. І більше вона не повториться.

Дивлячись йому у вічі, Паула усвідомила, що так, справді, випадковість, не варто брати в голову, більше не повториться.

І аж зітхнула з полегкістю. Хоч особливого полегшення не відчула.

Тритан примружив очі:

— Пауло… А чому Кович стежив за вами? Кович — хто?

Вона знову хапнула повітря.

«Не кажи. Не варто, Пауло. Послухайся… розумної людини. Ну навіщо мені… навіщо це нам?.. Кого це цікавить, це наші приватні, інтимні справи…»

— Тритане… Кович — це режисер. Він…

Зависла пауза.

— Пауло, друзяко, мені можна розказувати геть усе. Щойно ви прийшли, я зрозумів, що ви щось у собі принесли…

— Кович, — Паула зітхнула. — Кович… Він сааг.

Коротко й просто. І Тритан, здається, не здивувався; втім, Тритан — особливий випадок. Для нього розмови про Печеру природні…

Як і все, про що він говорить.

— Він… ТОЙ сааг, — затнувшись уточнила Паула. — От… це все.





* * *




Потоком чорних пружних м’язів він перетікав з коридору в коридор, з переходу в зал, із залу в новий перехід; під ногами був голий сухий камінь, подушечки його лап відчували кожну ямку, кожну шорсткість, ступали беззвучно, цілком беззвучно, і навіть повітря не здригалося від його приглушеного дихання, тоді як одним глибоким подихом він міг би пустити по Печері невеликий протяг — таку об’ємну й могутню грудну клітку він мав.

Він ішов. Він тік. Його вивернуті ніздрі тріпотіли.

Дрібочки запаху просочувалися згори; одним довгим стрибком він здолав перехід, що вів з ярусу на ярус. Тут, сказав йому нюх. І він відчув перший поштовх мисливського азарту.

Тут.

Мерехтіли на стінах лишайники; душа його стужилася за великою здобиччю. Навіть десяток пійманих тхолів не замінить щастя полювання на царну. На обережну, непросту здобич.

Долівка тут була так само гладенька й лиса — отже, він і досі невидимий. Нюх у царни занадто слабкий, щоб її захистити, а її слухові він не дасть поживи. Ніякої.

Азарт ріс у ньому, заливав його й накривав хвилею; він відчував, як щораз швидше переміщується в жилах кров. Тут царна. Сама. Там, за віялом темних коридорів, що розбігаються в різні боки…

Царни сильні, але слабшають од жаху. Чарівно слабшають. Аж до цілковитої покірності.

Він уже не йшов і не тік — він біг. Мчав, ледь торкаючись каміння подушечками лап. Там, у глибині подушечок, свербіли пазурі. Готові вистрілити й наскрізь пронизати живе м’ясо…

Зробити неживим.

За якусь мить він побачив силует — витончений, тендітний, красою своєю схожий на вапняні візерунки на стінах Печери. Переморгувались на стінах камені-самоцвіти, високо під стелею кружляли світляні жуки; повітря напоєне було запахом царни. Солодким, свіжим, зухвало теплим запахом.

Він зупинився на частку секунди — щоб якнайповніше насолодитися цією миттю.

А насолодившись, метнувся.

Тіло його працювало безвідмовно. Час розтягся. Уже висячи в стрибку, він бачив, як царна повільно повертає голову, як її мигдалеподібні, з поволокою очі раптом розширюються, втрачають вишуканість і стають круглі, як у барбака…

Опускаючись, він устиг піймати мить її страху. Слабкості. Кінця.

Потім був смак крові.

Потім світ скаламутився. Він справляв свято полювання, він був п’яний, він був тверезий, він був збуджений і спокійний, він був щасливий. Він був СОБОЮ…

Самоцвіти, лаковані кров’ю, стали ще гарніші. Він закинув назад закривавлену морду і вивергнув із себе клич — і знав, що від цього звуку, який нескінченно повторюється в закапелках та норах, сивіє зараз чиясь ніжна шерсть.





* * *




Раман сів на ліжку.

Клич лунав у вухах, решта губилася в імлі. Калатало серце, він підвівся. Тремтячими руками намацав у тумбочці флакончик з краплями, почалапав на кухню, відкрутив кран; вода здалась огидно теплою і з металевим присмаком.

Що зі мною, подумав він збентежено.

Повернувся в кімнату. Сів на розбурхане ліжко — як же він метався вві сні!.. Помацав пульс, торкнувся лоба. Усе нормально, все гаразд, сьогодні в нього буде вдалий день, усе вийде, все побачиться в сонячному світлі, можливо, сьогодні до нього прийде та сама довгоочікувана ДУМКА…

Царна.

Він підскочив на ліжку, знову помацав пульс. Царна — це рідкісна й чудова здобич. Піймати царну — добрий знак…

Він знов устав. Натяг спортивні штани, засунув ноги в капці, сів коло телефону; довго згадував номер — аж нарешті збагнув, що його не знає й ніколи не знав. Ніколи й не питав…

Він набрав довідкову; додзвонився з п’ятого разу, попросив незвично запобігливим, солоденьким голосом:

— Будьте ласкаві, телефон Паули Німробець… Адреси, на жаль, не знаю.

Телефоністка чесно шукала — потім засмучено повідомила, що знайти номер за такими даними неможливо. Ймовірно, власником телефону Німробець записано когось іншого.

Раман подякував. Якийсь час сидів, бездумно втупившись у запилюжений паркет; потім вийняв нотатник. Ось, режисер телебачення пан Мирель…

— Добрий день. Пане Мирель? Раман Кович турбує…

На тому кінці дроту здивувались і зраділи. І запевнили, що передача в роботі, надані матеріали дуже вдалі і буквально з дня на день…

— Пробачте, ваша асистентка… Паула Німробець. Коли вона поверне касети?

Здається, Паулин шеф не мав до неї особливої шани. У його голосі з’явилася обережність: власне, на першу ж вимогу пана Ковича…

— Я не вимагаю, я просто прошу прискорити, як то кажуть… Можу я поговорити з Паулою Німробець особисто?

Пауза.

Авжеж, задумливо відповіли у слухавці. Паула Німробець передзвонить сьогодні ж… Негайно…

— Даруйте, а вона вже на роботі?

Раман скоса глипнув на годинник. Дев’ята ранку.

Слухавка попросила дозволу хвилиночку поміркувати; прислухавшись, Раман уловив уривки далекої розмови. Йшлося про те, що Німробець, як завжди, спізнюється…

— Алло, пане Кович… Її ще немає. Можливо, вона зранку була у фільмотеці… Я їй накажу зателефонувати вам одразу, як з’явиться…

— Вибачте, — Раманові плювати було, що подумає про нього пан Мирель. — Ви не могли б мені повідомити її домашній телефон?

Знову пауза. Цей Мирель, очевидно, вирішив, що непутяща Паула досягла-таки в житті успіху — закрутила голову панові Ковичу…

— Безперечно, — слухавка, затинаючись, продиктувала телефон, очевидно, звірялася з записами. — Ще щось, пане Кович?

— Ні, дякую… бажаю успіхів у роботі і розраховую найближчим часом…

— Так, так, безумовно…

— Так, дякую…

— Так, так…

Раман урвав серію ввічливих «такань», стукнувши пальцем по телефонному важелю. І зразу ж, перевівши дух, набрав телефон Паули Німробець.

Гудок.

Раман міцно заплющив очі. Еге, серце нагадує, і краплі не помагають… Зараз слухавку візьме її зарюмсана мати… чи з ким там вона живе. «Сон її був глибокий»…

Його пересмикнуло. Він згадав смак крові — Паулиної крові…

Паулиної?! Він що, все-таки ВІРИТЬ?!

Ніколи було перевіряти, чи є в неї залисинка на грудях… чи вже заросла. Шерсть у царни відростає швидко…

Гудок, ще гудок — шостий, сьомий…

Раман розплющив очі. Йому було соромно. Він соромився свого страху.

Гудок…

Нікого немає вдома. Все.

Він поклав слухавку. Пройшовся по кімнаті, як був, у самих штанях, вийшов на балкон. Прохолодний травневий ранок вологим вітерцем лизнув його за плечі, торкнувся голого живота — він аж зіщулився; внизу, на перехресті вулиці Кленів та вулиці Надії, розгорталося ранкове життя. Люди йшли у своїх справах, і цей звичайний, діловий ритм трохи протверезив гарячу голову режисера Ковича.

З ним відбувається щось дивне. З ним відбувається щось ненормальне — на світі ж повно царн… Ще тиждень тому, якби він пережив у Печері таку пригоду, то підхопився б з ліжка, мов щасливий хлопчик, і бурхливої енергії йому б вистачило щонайменше на місяць…

Самотня жовта кульбаба у квітковому ящику гойднула жовтою головою. Під балконом проїхала вздовж вулиці Кленів непримітна світла машина з емблемою Робочої глави на даху й на дверцятах…

Гримнув телефон.

Тобто він тихесенько задзвонив, проте Раманові здалося, що від його звуку зараз посиплеться зі стелі тиньк. Він залетів у кімнату, ледь не розбивши балконні двері, зірвав слухавку:

— Алло!!

Злякане мовчання.

— Алло, я слухаю!..

— Це… пан Кович? Це я, Паула Німробець…

Раман сів. Прямо на підлогу: вуха його спломеніли. З радості чи з сорому.

— Привіт, Пауло.

— Ви просили, щоб я подзвонила?

Цікаво, що їй наговорив той Мирель… І як він при цьому на неї дивився.

— Так, Пауло… Як у тебе справи?

Збентежене мовчання.

«Пауло, я дуже радий вас чути», — «Вибачте, пане Кович, але я молода симпатична дівчина, а ви старий противний цап… Чи доречне ваше залицяння?»

Він усміхнувся своїм думкам.

— Пауло, принесіть мені касети. Назад.

— Сьогодні?..

— Можна завтра… Але принесіть, добре?

Пауза.

— Добре… Принесу… А більше нічого не сталося?

— Нічого. Бувайте, Пауло, — він повісив слухавку й цілу хвилину сидів на підлозі, міркуючи й насвистуючи під ніс невизначено-бравурну пісеньку.





* * *




Цілий ранок Паула провела перед екраном — Розганяй вирішив, що передача про Ковича просувається неприпустимо повільно. Паула сиділа й розписувала хронометраж, і переносила на аркуш усі перипетії «Залізних білок» — по репліці, по мізансцені; спочатку було цікаво, навіть чудово, та після чотирьох годин копіткої праці в неї запекло в очах, а голова гула, мов святковий дзвін. Вона вже ненавиділа цих «Білок» усіма силами душі — чи, як казала Стефана, «до глибини своїх фібр»…

Їй чомусь було ясно, що дивний дзвінок Ковича не має нічого спільного з заявкою на залицяння. Нехай собі Розганяй корчить які завгодно гримаси — Паула знала, що її дамські принади Ковича не цікавлять. Отже…

Вона спустилась у «скляночку». Взяла дві сосиски в червоній томатній калюжці, сіла за окремий столик і втомлено опустила плечі.

Вона сказала Тританові про зустріч зі СВОЇМ саагом. Тритан… він уміє приховувати почуття. Вона не знає, що подумав про це її приятель-експериментатор, — та ось Кович дзвонить їй, наполегливо, без причини, вимагає свої касети… Вимагає зустрічі. Навіщо?

Замислено поїдаючи сосиски, Паула вирішила, що не піде до Ковича. Що розповість про все Тританові. Зрештою, це її право — може, їй неприємно ще раз зустрічатися з хижаком… який її трохи не зжер.

Підбадьорена цією думкою, вона чудово провела решту дня: реготала над сценаріями дитячого серіалу, переглядала з Лорою готові анонси і тільки зрідка крутила на екрані «Білок», з нудьги вишукувала ляпсуси й неузгодженості — прикро, але нічого не знайшла. «Білки» були досконалі — як крижаний палац, підсвічений кольоровими прожекторами. Паула зітхала.

Аж увечері раптом з’ясувалося, що в редакторському відділі намічається чийсь день народження; іменинник розвантажував сумку, повну пляшок та бутербродів, а оскільки він мав м’яку й щедру вдачу, то запрошено було всіх, хто в той момент опинився поблизу, і Паулу зокрема. Приводу для відмови не було; згустилася ніч, коли весела від шампанського, трошки п’яна Паула вийшла з автобуса й подалася через свій дворик — до під’їзду.

Світилися вікна — небагато, бо час був пізній, а завтра робочий день; чомусь не горіли ліхтарі. Паула йшла попід темними деревами, ноги самі несли її по сто тисяч разів пройденому шляху, і якби на асфальті залишалися стежки — Паула давно б протоптала впоперек двора півметрову завглибшки борозну. У темних кронах пробував голос соловейко; Паула любила нічне місто. Паула любила тишу й самотність, незнайомі завулки і свій двір, змінений ніччю; втім, чи є десь дівчина, яка не любить романтичних нічних прогулянок.

Паула йшла, вдихала запах нічних квітів і ні про що не думала. Завтра буде завтра…

Клац! — сказав невидимий перемикач у неї в голові.

Вона спинилася, не розуміючи, яка неприємна думка посміла порушити гармонію дивовижного вечора.

Кович? «Залізні білки»? Розганяй?

Стоп, а вона подзвонила Стефані?! Чи, забалакавшись, забула попередити сестру, і тепер її чекає жахлива сцена…

Паула зіщулилась — та зразу ж відчула полегшення, пригадавши, що подзвонити не забула. Усе гаразд — «Стефано, я затримаюсь…».

Тоді що, цікаво, зупинило її посеред дороги?..

Паула знизала плечима — все одно ніхто її не бачив. Опустила голову…

Прямо перед нею на темному асфальті чорнів півмісяць цілковитої пітьми. Наче підземний місяць; Паула відсахнулася. Невже вона п’яна?!

Посеред дороги зяяв відкритий каналізаційний люк. Кришку було трошки зсунуто; щоб звалитись у колодязь, вистачить просто наступити на край. Щоправда, гуркоту буде… І крику…

Паула аж присіла: її трусило. Майже як тоді, коли Кович барвисто описував їй сцену 3 сірою машиною; ба ні, гірше. Кович, зрештою, міг збрехати…

ХТО відкрив цей люк?.. На її, Паулиному, нічному шляху?!

Манія переслідування, сказав у неї в душі якийсь тверезий голос. Незакріплений люк — чийсь обурливий недогляд, і добре, що обійшлося без трагедії; треба негайно підніматися в квартиру й по телефону викликати аварійку…

Паула ледве встала. По великій дузі обійшла люк — рушила до під’їзду, уважно дивлячись під ноги і раз у раз завмираючи, перш ніж знову зробити крок.





* * *




Епізоди змінювалися неспішно, явно скоряючись певному ритмові; Паула, спочатку напружена, нарешті втяглась. Усередині об’ємного екрана жили цілком банальні картини, ті, які засмикана людина пригадує, щоб заспокоїтись. Вони чергувались і заворожували: ось перекочуються морські хвилі, вогонь огортає дрова в каміні, пливуть вогні, відсвічуючись у річці, височіють до неба трави… Мчить дорога за вікном машини… Небо… небо… хмарки…

Туман під склепінням Печери. Густий білий туман стікає з верхнього ярусу, струменіє, мов водоспад… Неповторної краси сталагміти, переморгування самоцвітів, фігурні склепіння, вапняні скульптури…

Паула стислася, відчуваючи, як зволожились долоні. Наче на прийомі в зубного лікаря; туман Печери тим часом заклубочився темними хмарами на небі, по пласких калюжах на асфальті стрибав спокійний літній дощ. Паула лизнула сухі губи.

Діти граються на березі річки… Квіти на клумбі, бронзова фігура в струменях води… На низькому бортику фонтана цілком оголена парочка відверто кохається. Детальне еротичне кіно, що поступово переходить у порно…

Паула дивилась.

Миттєвий кадр — спотворене тіло людини на закривавленому простирадлі, либонь, після аварії… Паула інстинктивно заплющила очі й довго не розплющувала, а в навушниках тим часом наростала запальна, оздоблена дзвіночками танцювальна мелодія, і, зважившись розімкнути повіки, вона побачила вервечку золотих фігурок на вигадливій жіночій прикрасі… Вервечку танцюючих дітлахів, весняний струмок… Кораблик…

— Стоп, Пауло… Потихеньку виходимо.

Об’ємна картинка потьмяніла. Якийсь час Паула бачила тільки свої величезні очі, що відбивалися на внутрішній поверхні її масивних окулярів; потім чорне скло відійшло вбік, і перед Паулою з’явився задоволений, усміхнений Тритан:

— Як?

— Цікаво, — пробурмотіла трохи приголомшена Паула.

— Цікаво, — Тритан кивнув. — Напруги ви так і не скинули.

— Скинула, — сказала Паула не зовсім упевнено.

Тритан заперечливо похитав головою:

— Ні… Втім, і не треба. Новина перша: щойно дзвонили… з однієї контори. Знайшли робітника, відповідального за той відкритий люк. Знайшли машину, яка колесом збила кришку — пізно ввечері, вивозячи сміття… Обурлива недбалість. Тож спіть спокійно, Пауло, ніхто вам не риє ям…

Тривале перебування у снах наяву позначилося на її здатності міркувати. Якийсь час вона сиділа, марно намагаючись зрозуміти, чи звістка принесла їй полегшення.

— Так, — Тритан примружився. — Новина друга: ви боїтеся Печери. Досі.

— І не дивно, — промимрила Паула, відвіодячи очі.

Тритан сів навпроти — неквапливий, розслаблений, більше схожий на безтурботного дачника, ніж на вченого за важливою роботою; Паула судомно зітхнула.

— Пауло… Ку-ку, я тут, я вас дуже уважно слухаю… Отже?..

— ВІН хоче зустрічі, — Паула перевела подих. — А я не хочу… Мені неприємно.

Її співрозмовник довго мовчав; потім його губи ледь помітно здригнулися:

— Знаєте що, Пауло… Познайомте нас.

На Тританове лице падав блакитний відблиск увімкненого екрана. Паула бачила задоволені зелені очі й рівні, відкриті в усмішці білі зуби; пульсацію ж червоного графіка Паула бачити не могла. А він пульсував, танцював, точно повторюючи рухи свого чорного, мов гадюка, графіка-побратима.





* * *




Увечері театр удостоївся відвідин важливої персони — Другого державного радника, світського лева й покровителя мистецтв, для якого щовечора бронювали в театрі особливу ложу. Зазвичай на ці місця — незайняті — уже в другій дії пробиралися чиїсь друзі й родичі, а то й просто спритні студенти з гальорки; та сьогодні ложа не зяяла порожнечею. Кович, якому заздалегідь доповіли про важливий візит, мав змогу розгледіти в оксамитній темряві ложі блискучий жовтуватий череп — Другий був нестарий, одначе лисий як коліно, хоч анітрохи цим не журився.

Раман не став вітати гостя особисто. Сьогодні йшли «Затонулі», вистава сильна, проте важка й нерівна — попереднього разу, три тижні тому, Ковичу довелося дати головним її учасникам серйозної прочуханки. Сьогодні він сподівався побачити виправлення помилок, і тому актори нервувалися; навіть якщо вся Державна Рада в повному складі з’явиться й розсядеться на весь партер — навіть це не налякає їх більше, ніж темна фігура головрежа, що засів у своїй ложі, мов звір у засідці…

Неприємна думка змусила його поморщитися. Звір у засідці: сааг. Цікаво, а Другий у Печері — хто? Чи мають державні люди якісь переваги? Навряд — усього вісім років тому сам старий Адміністратор помер уночі, в ліжку, «сон його був глибокий, і смерть прийшла природно»…

Цікаво, подумав Раман, спираючись ліктями на бортик своєї ложі. Цікаво, а та людина, той хтось, що встав з ліжка того ранку, коли помер Адміністратор, — чи замислився він, печерний хижак, про те, що саме його зуби обірвали адміністраторське життя?!

Раман сплів пальці. Кінець життя, старий сааг, старий, не чорний уже — сивий… Хижак, що перетворився на жертву. Вічне чергування ролей — природа справедлива…

Повільно згасло світло в залі. Потихеньку наростала музика. «Затонулі» почались, і з першої ж репліки Раман зрозумів, що все йде казна-як.

На сцені мимрили. На сцені ніяк не могли намацати зчіпку і тому заганяли й заганяли темп; Дана Берус, героїня середнього віку, яку Раман торік витяг з маленького зубожілого театрика, затягувала виставу в русло провінційної мелодрами. Клора Кобець, її партнерка, занадто старанно виконувала останні Раманові інструкції — і тому нагадувала стоногу, яка заплуталась у власних черевичках. Актори масовки ходили дерев’яні, наче манекени; Кович скреготнув зубами, витяг з кишені згорнутий у трубочку блокнот і навпомацки, в темряві, почав записувати зауваження.

Під кінець першої дії Дана Берус перевершила саму себе — у пориві самодіяльної пристрасті вона з розгону врізалась у декорацію. У залі хтось зааплодував — щиро переконаний, що «голосніше» і «темпераментніше» означає «краще»; Кович підвівся і, не чекаючи світла в залі, пішов за лаштунки.

Дана Берус розташувалась у найбільшій гримерці — «гуртожитку» на шістьох; щоправда, сьогодні тут перебувало тільки двоє: сама Дана та молоденьке дівчисько, взяте в масовку з іспитовим терміном. Раман увійшов без стуку. Дівчина, гола по пояс, сахнулась і сховалася за ширму. Ще б заверещала, неприязно подумав Раман.

Він думав, що Дана Берус буде в захваті від своєї гри; власне, за один цей захват він, не вагаючись, вигнав би її назад у її нікчемний театрик. Виявляється, він занадто погано про неї думав — Дана Берус була налякана.

— Не йде, — сказала вона винувато, й куточок її ока легенько сіпнувся. — Сьогодні… погана атмосфера, такий важкий глядач…

Перед собою — ніби захищаючись — вона тримала зошит зі своєю роллю. Роздруківку, густо поцятковану дрібним нерозбірливим почерком, — завдання і дії, його, Раманові, зауваження…

Він простяг руку — вона відсахнулася. Він узяв роль, висмикнув з її пальців, кинув на стіл, у купу косметики, вазелінових баночок, напудрених ваток і паперових серветок:

— Забудьте, будь ласка, все, що я вам казав. Не повторюйте, будь ласка, цієї дурниці про погану атмосферу… Я прошу зробити одну річ, просту, це зробить і студент першого курсу, це й вона, — він кивнув на злякане напівголе дівчисько, — зробить… Тільки одне завдання: змусьте вашу партнерку заплакати. Хоч що кажіть, хоч що робіть — вона повинна заплакати, я хочу, щоб Клора на сцені плакала… Не мильними слізьми!! — він раптом підвищив голос, гаркнув так, що задзвеніли шибки. — Не треба пристрасті, просто уявіть собі… — він зробив паузу, ніби міркуючи. — Уявіть, що ви в Печері, що ви хижак. Клора — жертва. Вам хіба не знайомий стан, коли з жертвою хочеться погратися?!

Він дивився в красиве, немов виточене обличчя Дани Берус і бачив, як його заливає краска, як розширюються зіниці. Влучив, подумав він задоволено. Вона схруль, найімовірніше. З дрібних, жовтеньких. З тих, що люблять збиватися в зграї…

Він посміхнувся, задоволений справленим враженням. Подружньому кивнув переляканому дівчиську — вийшов, зіштовхнувся у коридорі з героєм, партнером Клори Кобець, цікавим і сильним актором, який дуже пітнів на сцені. От і зараз — грим потік, хлопець схожий чи на прокаженого, чи на свічку в патьоках…

У гримерці Клори Кобець сміялися. Тут було людно — всі четверо господарів кімнатки грали в сьогоднішній виставі, пахло дезодорантом, праскою, нафталіном і пудрою; і в усіх був гарний настрій.

Клора Кобець повернулася від дзеркала. Усміхнулася — на шоках з’явилися чарівні ямочки:

— Ну як, йому подобається?

Раман не зрозумів питання, і тоді Клора, червоніючи, уточнила:

— Другому радникові подобається? Йому «Білки» страх як сподобались, а «Затонулих» він іще не бачив…

— Тепер мені ясно, про що ви думаєте, — крижаним тоном кинув Кович. — Де гуляють ваші думки, поки ви валяєте на сцені цю відверту купу лайна.

Клора затнулась. У кімнаті стало тихо; Раман дивився, як крізь пудру на Клориному лиці проступає рум’янець.

— Я… пане Кович, я все роблю, як ви веліли. Ось, — вона полізла в шухляду по якийсь жований блокнотик. — Ось, ви веліли в сцені першого освідчення підтягти темп — я підтягла… А в масовій сцені гуляння… ви не повинні так говорити, — у її голосі забриніли сльози. — Я намагалась…

— Намагайтеся й далі, — сказав Раман байдуже. — Просто знайте, що схожі при цьому на пластмасове брязкальце. Партнера не бачимо, реплік не чуємо, ритму не відчуваємо. Зате дуже з себе задоволені. Браво, Кобець. Продовжуйте в цьому ж дусі.

Він пройшов повз мовчазних жінок, обернувся з дверей:

— Подивився б я на вас, Кобець, як ви в подібній ситуації поводитесь у Печері… Дуже цікаво. Про що ви думаєте — про Другого радника?!

Він вийшов, лишивши гримерку в шоці.

Друга дія пройшла якщо не блискуче — чудес усе-таки не буває, — то цілком пристойно, чисто і на нерві; Раман дивився, забувши про зошит для зауважень: такі були несподівані деякі Данині вчинки та Клорині реакції. Раман дивився, ніздрі його сіпалися, він прекрасно розумів, які асоціації керують зараз цими жінками; їхній пітливий партнер, що тяг на собі всю першу дію, тепер потьмянів і збляк на їхньому тлі. Раман задоволено мружився: в його роботі всі методи годяться. Когось перед виставою варто похвалити, когось принизити, комусь нагадати про Печеру…

Раман здригнувся. Йому здалося, що на нього дивляться — не зі сцени, із залу; пробіг очима по темних обличчях, але в напівтемряві нікого не впізнав. І партер, і яруси справно дивилися на сцену, а Другий радник, захоплений дійством, так наліг на оксамитний балкон, що трохи не випадав; ніхто не дивився на Рамана Ковича, який зачаївся у своїй бічній ложі. Примарилося?..

Приймали добре. Завісу довелося відкривати двічі; Раман зайшов у ложу до Другого й вислухав пишномовний, довгий і похвальний відгук. Другий радник справді любив театр, щиро, ще з тих часів, коли був просто чиновником; на сьогоднішній вечір він припас, виявляється, дві пляшки коньяку — і смиренно бажав розпити його разом з «нашим найкращим режисером» і «цими прекрасними артистами».

У малій репетиційній миттю накрили імпровізований стіл; Клора Кобець, пахнучи парфумами й вазеліном, червоніла від компліментів Другого й коли-не-коли кидала на Ковича питальний погляд: чує? Дана Берус, бліда, вичавлена, мов лимон, здавалася байдужою до всього; пітливий герой-коханець чемно всміхався й нишком позирав на годинник — удома його чекала дружина з п’ятимісячним сином.

Півгодинні веселощі пройшли організовано і водночас невимушено. Другий радник, задоволений, пішов собі; уже в дверях Раман піймав Клору Кобець за вогку долоню, тихенько стис, і це означало вибачення, визнання заслуг і взагалі милість; Клора спалахнула, часто закліпала віями і ніяково тицьнулася йому носом у шию. І побігла геть — височенна, з дивовижною фігурою блондинка в обтислих джинсах, щаслива по вуха…

Раман зітхнув. Робота вимагає, щоб він іноді дивився на Клору як на жінку. Робота вимагає, щоб і він їй був цікавий…

Театр порожнів: останні глядачі йшли з буфету. Раман, розслаблений чаркою коньяку, бездумно брів через глядацьке фойє — і біля самих сходів відчув раптом погляд.

І озирнувся.

За високим буфетним столиком стояла Паула Німробець. Трохи напружена, трохи винна, з соломиною для коктейлю в нервових тонких пальцях; поруч з нею помішував каву якийсь дивний, на перший погляд байдужий, але з чіпкими очима суб’єкт.

Вони що, разом?..

Ще секунду тому Кович міг удати, що не помітив Паули. Ще секунду тому, але не тепер; Паула блідо всміхнулась, а той, з чіпкими очима, привітно підняв кутики губ.

І все-таки хто він, цей чорнявий?.. Дивно, якщо в Німробець такий залицяльник. Їй більше личив би кругловидий хлопчик в окулярах… Простий і зрозумілий, як сама Паула. Втім, хто сказав, що Паула проста?!

Раман додумував усе це, а на лиці тим часом творилася доброзичлива, ледь зарозуміла усмішка, і ноги неспішно крокували до буфетного столика, і слова виникали наче самі по собі:

— Добрий вечір… Радий вас бачити в нашому театрі. Вам сподобалась вистава?

Паула поспіхом кивнула:

— Особливо друга дія…

Тямить, подумав Раман з тінню прикрості. Мислить. Січе… Другий радник, наприклад, різниці не помітив. Але Другий радник і хвалив щиро, а Паула, кажучи «сподобалося», сором’язливо відводить погляд…

Він повернувся до її супутника. Подивився йому прямо в очі — і зрозумів, що цей чоловік йому не подобається. Але не міг зрозуміти чому.

— Це… — Паула помітно нервувалась. — Пане Кович, це Тритан Тодін, експерт…

Вона затнулась, її супутник усміхнувся:

— Експерт центру психологічної реабілітації, — голос у нього був багатющий, акторський, глибокий і низький, з широчезним діапазоном інтонацій. — Ми разом з Паулою працюємо в одній дуже цікавій програмі… Саме тепер я допомагаю їй подолати певні незначні труднощі. Розумієте, які?..

Раман мовчав.

Імовірно, щось подібне відчули сьогодні його актриси, коли, шукаючи потрібної асоціації, він заговорив про Печеру: розгубленість, ніяковість, сором. Його тицьнули носом у проблему, про яку він старанно не думав. Намагався забути чи, точніше, намагався обійти, обернути на користь мистецтву… зокрема, на користь сьогоднішній другій дії. І йому це вдалося…

— Я просив Паулу не турбуватися, — сказав він, дивлячись убік. — Забути прикрий інцидент. І по змозі не залучати… третіх осіб…

— Не в усіх такі залізні нерви, як у вас, — спокійно заперечив Тритан Тодін. — Ви можете пережити це на самоті, а Паула не може… Випадки, коли люди ВПІЗНАЮТЬ одне одного поза Печерою, — вкрай рідкісні. І часто призводять до психологічних травм… навіть незворотних.

Паула смикнулася, Тритан Тодін заспокійливо накрив її долоню своєю смаглявою рукою.

Які в них стосунки, подумав Раман з якимось відстороненим зацікавленням. Не схожі на коханців, але цей жест… Ця довіра, з якою горнеться до свого супутника дурна дівчинка Паула…

— Ну от ви, — Тритан Тодін глянув Раманові у вічі, пильно й водночас невимушено. — Напевно у вас були проблеми… пов’язані з царнами. Можливо, й досі…

Паула мимоволі озирнулася, наче побоюючись, що їх підслуховують; Раманові теж на мить стало ніяково. Хоч він сам був не святий, та його вразила Тританова професійна безсоромність.

Він посміхнувся у відповідь, сухо й чемно:

— Ні… Поки що я не маю скарг до психоаналітика. Повірте, якщо вони з’являться — звернуся до вас самостійно.

Паула мимохіть втягла голову в плечі: дівчина тонко відчувала інтонації. Драматургія зустрічі вимагала конфлікту, і Раман чекав його, за широкою усмішкою ховаючи напругу; Тритан Тодін на конфлікт не пішов. Навіть на мікроконфлікт.

Він усміхнувся — так ніяково й винувато, що Раман знову був уражений, цього разу швидкістю його перевтілення:

— Я не хотів вас скривдити… Пробачте. Єдина моя мета — щоб моя співробітниця Паула Німробець пережила цей стрес жива й здорова. І скоріше про нього забула… Невже ви не підтримаєте мене в цьому прагненні?

Раман подивився на Паулу. Соломина в її пальцях була зламана, наче колінвал, а очі не відривалися від порожньої склянки з жовтогарячим осадом на дні.

— Що ж я можу зробити? — запитав Раман повільно.

Тритан Тодін прохально притис долоню до грудей:

— Приділіть нам двадцять хвилин часу… Краще зараз. Я розумію, вже пізно, але двадцять хвилин, погодьтеся, це небагато… особливо якщо йдеться про людський спокій і віру в себе. Правда?

Раман аж тепер відчув утому. Всю втому цього дня, важку ранкову репетицію, денний візит в Управління, Другого радника в ложі, тягучу, нерівну виставу…

— Ходімо, — сказав він прохолодно. — Ходімо до мене в кабінет.





Розділ четвертий




Плетиво коридорів — артерії й вени, по яких подихами й відлунням струменіє життя; вона йшла, ледь чутно шелестів вітер, стікаючи з верхнього ярусу, наче холодний струмок. У глибокій щілині дихав струмок, невидимий і легкий, мов вітер; вона йшла, ратички тонули в цупкій губці лишайників, і коли-не-коли її крок здіймав у повітря крихітну, мерехтливу іскорку. Лишайники тьмяно світилися, повітря пахло камінням та вологою, а попереду жила, гойдалася вода, і звук її — найпрекрасніший з усіх чутих нею звуків…

Печера спокійна. Печера часом убиває, але сьогодні звичайна, нічим не видатна ніч, і тому Печера спокійна.

Щоразу, побачивши з високого каменя поверхню озера, царна завмирала, неспроможна стримати тремтіння. Ніс її, чорний і маленький, мов камінчик, зволожувався; з вапняних патьоків стелі зривалися краплі, летіли неймовірно довго, з музикальним дзенькотом торкалися води.

Вона йшла на звук вологи.

Падали краплі.

Вона йшла; вода струменіла, каламутячись на мить, і каламуть відносило течією — і знову тремтливе дзеркало, блискучі торбинки крапель, оліїсті торбинки, що спалахують, мов очі…

Вона опустила повіки.

Її ніс перший торкнувся тремтячого дзеркала. Фігура її подвоїлася — дві царни, що вилизують одна одній замшеві морди, одна — стоїть на камені, друга — тремтить по той бік дзеркальної плівки…

Далеке дно. Спини риб, завмерлих нерухомо, наче в очікуванні.

А більше вона нічого не бачила й не відчувала, проте вуха, круглі, схожі на половинки великої мушлі-перлівниці, ні на мить не переривали напруженого чатування.

Вуха встигнуть її попередити, якщо станеться лихо.

Але зараз небезпеки нема.

Зараз вона п’є воду. І здається, вона щаслива.





* * *




На другий день уранці Митик кинув їй у чай суху акварельну фарбу; думаючи про своє, Паула не помітила підступу і, морщачись від неприємного смаку, все-таки допила чашку до дна. На дні виявилася недорозчинена коричнева грудочка — Паула похлинулася; на щастя (чи на жаль?), Митик на цей час був уже в дитячому садку. Паулі залишалося хіба що лаятися й ретельно чистити зуби.

Спогад про Печеру жив у ній — поколюванням у кінчиках пальців, легким приємним запамороченням, неповторною яскравістю барв; поруч з цим спогадом пліч-о-пліч ішло інше — вчорашній вечір, неквапливі Тританові міркування, мовчазний, незвично безпорадний Кович — і чомусь засохле печиво на полірованій буфетній стойці. Шоколадна цукерка зі слідами зубів на коричневому боці…

Через півгодини, йдучи до автобусної зупинки, вона остаточно пробачила Митикові.

Учора, в кабінеті Ковича, Тритан говорив про світ Печери. Навіть бувалий у бувальцях сааг-режисер слухав, затаївши дух. Світ Печери чесний. Світ Печери не знає почуття провини, а тому справжнє, істинне ВПІЗНАВАННЯ неможливе. Чоловік упізнав у знайомій дівчині нічну царну, проте сааг ніколи не впізнає в царні дівчини. Сааг не більше ніж звір, тому він безневинний і тому непереможний. Людині не варто боротися з саагом — сааг завжди приречений на перемогу.

— От якби, — говорив Тритан, усміхаючись до похмурого Ковича, от якби сааг, побачивши царну, спитав себе, а чи це не Паула Німробець, отоді, шановний пане режисер, треба було б присилати по вас машину… Але такого не буває. Ніколи.

— Ніколи? — перепитав Кович, як здалося Паулі, з недовірою.

— Ніколи, — спокійно підтвердив Тритан.

Кович зненацька всміхнувся:

— А як же, наприклад, Скрой, Вічний Драматург? П’єси якого вивчають, по-моєму, ледь чи не в п’ятому класі середньої школи?

Тритан засміявся, як від гарного дотепу:

— Ні, «Першу ніч» Скроя у школі не вивчають. Занадто делікатна, м-м-м, тема… і трактувати, між іншим, можна дуже по-різному. У чому велич драматурга — в неоднозначності…

— Зате легенда, яка його надихнула, цілком однозначна, — сказав Кович непримиренно.

Паула вперше його таким бачила — на жовтуватих щоках дедалі ясніше проступав рум’янець, очі горіли, вперті очі злого розбещеного хлопчиська:

— У чому велич легенди — у визначеності…

Тритан помовчав.

— Приємно говорити з освіченою людиною, — сказав він нарешті серйозно. — Так, пане Кович, я розумію, про що ви… Легенди… красиві. Жахливі, вражаючі, але насамперед красиві… У легендах лебеді перетворюються на дівчат, а скелі — на слонів… У легендах хлопчик знаходить у калюжі сонячну скалочку… У ТІЙ легенді, якщо пам’ятаєте, трагічна кінцівка. Скрой змінив її, зробив щасливу. Єдиний щасливий фінал у всій спадщині Вічного Драматурга…

Паула слухала й кліпала очима. Вона не читала «Першої ночі» Скроя. Вона знала, що така п’єса є, але розшукувати її серед порохнявих томів Всезагальної бібліотеки їй і на думку не спадало.

Тепер мовчав Кович. Мовчав, розглядаючи макет складної декорації в чорній коробці, і Паулі здавалося, що він напружено додає про себе багатозначні числа.

— Я не думав, — зізнався він повільно, — що фахівці з психологічної реабілітації такі глибокі знавці мистецтва. Я у захваті, пане Тодін…

Тритан усміхнувся:

— Гадаю, ми могли б називати один одного на ім’я…

— Згоден, — відгукнувся Кович після хвилинної паузи.

Тритан простяг йому руку:

— Радий познайомитися, Рамане…

— Радий познайомитися, — ледь помітно затнувшись промовив Кович. — Сподіваюся… ніколи не викликати вашого професійного інтересу, Тритане.

І обидва, на Паулин подив, невимушено розсміялися.

Тритан провів її — була вже північ — до самого дому. Сміявся, казав, що оберігає її від зяючих у землі люків; Паула мовчала, слухала, подумки перебирала його слова, неначе вервечку.

Біля під’їзду Паула завагалася — не знала, як прощатися. Може, треба подякувати? Чи запросити в дім?..

Вона уявила собі, як сонна Стефана білим лебедем випливає зі спальні.

— Ви задоволені? — запитав Тритан неголосно. — Тепер вам легше?

Його приглушений голос зливався з ніччю. Паула ніколи не чула таких глибоких, надзвичайно низьких голосів.

Вона відчула, як її беруть за руку. Як обережно стискають пальці; Паула заплющила очі. Єдине світле вікно, яке оживляло сонний фасад опівнічного будинку, беззвучно згасло. Як свічка.





* * *




Остання Розганяєва передача — про енергійну відставну балерину — мала вкрай низький рейтинг. Розганяй ходив мов хмара; і Паула, і секретарка Лора, та й інші працівники старанно його уникали.

— Гей, Німробець… Зайди до мене.

Паула зайшла, на захаращеному Розганяєвому столі стосиком лежали строкаті касети Рамана Ковича.

— Балакучі голови, — роздратовано сказав Розганяй, киваючи на маленький тьмяний екран, де саме йшла в запису передача каналу-конкурента. — Убогий відеоряд, неповноцінна драматургія… Я дивився, Пауло, ті матеріали, які ти дібрала. Годиться… але наступного разу працюй ретельніше… Ні, ти глянь на цей нерухомий кадр — він стирчить уже сорок секунд… Коротко кажучи, передачу про Ковича я планую на наступний четвер. Завтра запис, післязавтра монтаж… Зараз їдь до нього, віддай касети і домовся про інтерв’ю. Мені він відмовив, але тобі, мабуть, відмовити не зможе?

Якби Розганяй зараз усміхнувся — байдуже як: бридко, з розумінням чи глумливо, — Паулі, можливо, захотілось би дати йому по пиці. Та Розганяй був серйозний, навіть сумний; він не збирався Паулі дошкуляти. Він просто констатував безперечний, на його думку, факт.

— Подивимося, — сказала Паула ухильно.

Надворі до неї підійшов пес. Чорна кошлата велетенська собацюра з флегматичним виразом кошлатої морди.

Паула сповільнила крок, згадуючи, чи не лишилося в дипломаті недогризків від учорашнього бутерброда з ковбасою; вона навіть зупинилася біля якоїсь огорожки, щоб, поклавши на неї портфель, одразу ж перевірити свої припущення.

— Не скажете, котра година?

Паула механічно глянула на годинник:

— Пів на першу…

— Дякую.

Паула сягнула рукою в дипломат, намацала поліетиленову торбинку — і раптом обернулась мов обпечена.

На десятки метрів навколо не було жодного перехожого: пес з гідністю віддалявся. Ішов, знехтувавши бутерброд і Паулину увагу; проста відповідь на питання про час була для пса чомусь важлива, можливо, в нього призначено побачення…

Паула озирнулася знову. Сіла на залізну огорожку, на неї зі співчуттям глянула бабуся, що йшла по протилежному боці вулиці.

Ні. Вона не божеволіє. Ні, ні, авжеж ні.

— …Він на репетиції.

Вахтер покликав якусь кучеряву дамочку, виряджену, як тропічна квітка. Не зуміла стати актрисою, подумала Паула. Дамочка виявилася секретаркою при Ковичі — і тепер дивилася на Паулу підозріло, як на можливу конкурентку. Що це з ними, подумала Паула втомлено. Потрібен мені ваш Кович, як котові малина, подумаєш, великий принц… Він же не балакучий пес. Що за маячня…

— Він на репетиції, — повторила дамочка твердо. — Якщо у вас є час — почекайте…

— Немає в мене часу, — Паула стала в позу одноногої чаплі й поклала дипломат на підтягнуте праве коліно. — Прошу, передайте йому… Від пана Миреля, студія художніх програм, четвертий канал.

Лице в дамочки перемінилося — можливо, вона була шанувальницею саме програм пана Миреля; виклавши касети на стойку вахтера, Паула з чистою совістю подалась до виходу.

— Стривайте!..

Паула, чия рука вже лежала на ручці дверей, невдоволено озирнулася.

— Це ви — Паула Німробець?

Ось він, тягар слави, подумала Паула пригнічено.

— Я. А що таке?

Кучерява дамочка збентежилась:

— Пан Кович просив… якщо ви прийдете, викликати його з репетиції.

Яка честь.

За скляними дверима поспішали у своїх справах пішоходи, колихалася трава на газонах, відцвітали тюльпани; Паула спокійно могла б сказати: ні. Вибачте, спішу; передайте панові Ковичу касети і моє шанування…

Можливо, Кович вирішить, що вона злякалася?..

Кучерява дамочка привітно вказувала шлях за звичайно неприступну, а тепер таку гостинну вертушку; Паула раптом зрозуміла, що страх як хоче побачити справжню репетицію.

Хоч одним оком.

Так звана мала репетиційна була завбільшки як невеликий спортзал; дерев’яні крісла, секціями по чотири, починалися просто від дверей і заважали їм до пуття розкритися. У протилежному від дверей кутку стояла вигородка — три чорні сліпі ширми, складана драбина і велотренажер; Паулин погляд спершу спинився на величезній блондинці в закритому купальнику, яка сиділа на драбині верхи. Потім у поле її зору потрапив немолодий гладкий чоловічок у спортивному костюмі, що стояв навколішки перед розшарпаною сірою книжечкою без палітурки. І вже потім її погляд зупинився на широкій спині чоловіка за маленьким, підсвіченим лампою столиком; чоловік клацав пальцями, відбиваючи ритм. Як смерть з кастаньєтами, мигцем подумала Паула.

— Я не знаю, — з жахом у голосі говорив товстун, позираючи при цьому в книжечку, — я не знаю жодної людини, яка відповідає цьому описові, Каро…

Блондинка всміхнулася:

— Невже? У тебе справді така коротка пам’ять?

Товстун повернувся до неї, щоб поглянути знизу вгору:

— Я гадав, що ти простила мене, Каро…

Паула озирнулася: серед дерев’яних рядів виднівся ще десяток спин і потилиць — люди в спортивних костюмах сиділи нерухомо, так, ніби дію на майданчику бачили вперше і востаннє.

— Мене лякає твоя невблаганність, — промовив товстун, подумав і справді зобразив на обличчі страх. Очевидно, щоб його не зрозуміли хибно.

Блондинка дзвінко розсміялася, легко зіскочила з драбини, граціозно здійняла руки, ніби збираючись танцювати, і раптом завмерла, зневажливо дивлячись на когось у темному кутку зали. Паула повернула голову — в кутку сидів за пультом магнітофона худючий неуважний хлопець. Під поглядом блондинки хлопець смикнувся, поспішаючи ввімкнути музику.

— Лажа, — крізь зуби процідив чоловік за столиком. — Лажа… Клоро, роби своє. Ти повинна чути музику ВСЕРЕДИНІ. Далі, не зупиняйтесь, далі…

Паула з тугою дивилась, як блондинка танцює навколо товстуна; той злякано відсунувся — й одночасно силувався перегорнути сторінку розтерзаної книжечки, звіряючись, мабуть, з текстом ролі. Блондинка легко махала ногами, злітала й падала на шпагат. Паула відчула глуху заздрість. Вона завжди заздрила чужій гнучкості й ритмічності, довгим ногам і тій легкій зіпсутості, яка надає обличчю й рухам свого неповторного, особливого шарму.

Тим часом кучерява панянка, безшумно продершись крізь хащу дерев’яних крісел, досягла нарешті режисерського столика й схилилася над вухом повелителя блондинок. Неголосне бурмотіння-перепросини; Паула дивилась, як Кович обертається. Повільно, наче побоюючись побачити за спиною податкового інспектора.

Вона не бачила його обличчя. У нього за спиною горіла лампочка.

— Здрастуйте, — сказала вона чорному силуетові.

Чоловік за столиком підвівся; блондинка, секунди дві тому закінчивши танець, тепер переводила дух, не відриваючи від Ковича відданого запитального погляду.

— Діне, — зронив Кович собі під ніс.

З-за ширми визирнув якийсь безбарвний рябий хлопчина років, напевне, сорока.

— Пройди з другим складом… Зауваження потім.

Рябий хлопчина кивнув; товстун полегшено звівся з колін, блондинка почала вивчати зачіпку на тілесного кольору лосинах, з-за ширми вислизнуло двоє хлопців і дівчина, а ряди дерев’яних крісел захиталися — з різних місць репетиційної зали вибиралися, очевидно, актори другого складу.

— Привіт, Пауло.

Кович стояв поруч — Паула відчула запах, що від нього линув. Устояний, багаторазовий, багатошаровий запах кави.

Позавчора ввечері — точніше вночі, коли Тритан проводжав Паулу додому після бесіди з Ковичем, вона не втрималась і спитала:

— А що за легенда надихнула Вічного Драматурга на цю, як її… «Останню ніч»?

— «Першу ніч», — поправив Тритан неуважно.

Паула почервоніла — на щастя, було темно.

— Не дивно, що ви не знаєте, — Тритан цілком правильно витлумачив її збентеження. — Це відверто слабка п’єса… рання п’єса великої людини. Непопулярна… на мою думку, заслужено. А легенда… що легенда. Закохана пара одружилася — і в першу ж шлюбну ніч обоє потрапили в Печеру, зустрілись, і дружина-саажиха розтерзала чоловіка-схруля… Щоб прокинутися вранці коло мертвого тіла.

Холодний нічний вітер пірнув Паулі під курточку; вона зіщулилась і міцніше вхопилася за Тританів лікоть.

— А Вічний Драматург, який тоді ще не був Вічним, а був, скоріше за все, просто шмаркатим підмайстром, — він подав усю цю історію як мелодраму. Ніби молоді впізнали одне одного в Печері… І саажиха відмовилася від трапези. Саме це й мав на увазі ваш Кович.

— Він не мій, — сказала Паула майже ображено. — Що мені до нього…

— Але ж ви з ним працюєте? — здивувався Тритан. — Передача ж буде?..

— Передача ж буде, Пауло? — Кович відчинив вікно, впускаючи в кабінет віддалений шум вулиці.

— Буде, — Паула вирішила не сідати, підкреслюючи цим, що вона тут ненадовго. — У четвер. Завтра запис… Мені доручили домовитися про інтерв’ю.

— А ви? — Кович сів за стіл, бездумно провів поглядом по строкатій сітці календаря за Паулиною спиною.

— А що я? — вона починала злитися.

— Ну, домовляйтеся, — Кович утупився їй просто у вічі.

Паула чула, що приблизно так тестують дурних дівчисьок при вступі в театральний: «Уявіть, що я ваш начальник. Умовте мене дати вам відпустку».

— А що тут домовлятися, — Паула відвернулася. — Погодитесь — добре… завтра приїде знімальна група. Не погодитесь — так і буде…

Кович поліз у шухляду. Витяг червоний маркер, коробку з-під синьої туші, складаний ножик; бездумно розклав перед собою, ніби надумав відкрити у своєму кабінеті маленьку торгову точку. Філію канцелярської барахолки.

— Пауло… Вам учорашня вистава… Чорт, це було позавчора… Ви казали, що вам сподобалося, — збрехали?

— Я не театрознавець, — сказала Паула сухо. — Що ви від мене хочете? Інтерв’ю братиме особисто пан Мирель…

— Плював я на пана Миреля, — сказав Кович замислено. — А от ваш пан Тритан Тодін мене турбує. Це дуже складна… гм… людина. Не варто було з ним зв’язуватися.

Ти ба, ну що за нахабство!..

Кілька секунд Паула обмірковувала відповідь. Чудову дошкульну відповідь-відсіч, яка б розставила все по місцях і назавжди відучила б Рамана Ковича пхати свої режисерські руки в драматургію Паулиної долі. Теж мені геній…

— Я так і знав, що ви неправильно зрозумієте, — сказав Кович сумно. — Що ж… Як хочете. Пробачте.

Паула царствено схилила голову:

— То я можу йти?

Кович зняв ковпачок з маркера, обережно поторкав пальцем широкий, як стрічка, стрижень:

— Та я, власне… Якщо вам нічого мені сказати — авжеж, до побачення…

Вона зробила крок до дверей. Завагалася — здається, вона знову забула про щось важливе. А, так…

— То як інтерв’ю?

— Інтерв’ю, — бездумно повторив Кович, звертаючись до маркера. — Як вам, Пауло, така тема для інтерв’ю… Образи Печери, відбиті людською фантазією?.. Ні, не відповідайте. Ваше лице промовистіше за слова…

Паула ковтнула слину. Кович не дивився на неї — устав, підійшов до вікна, сів на низьке підвіконня, Паула злякалася, що він зараз кинеться вниз.

— Скажіть, Пауло… З вами більше не траплялось… Як тоді, з машиною? Ніщо вашому життю не загрожувало?..

Паула мовчала, але Кович, виявляється, міг вести діалог і з німим співрозмовником.

— Бачу… По очах бачу — щось було. Один раз? Скільки? Що, знову випадковість?..

— Випадковість, — сказала вона глухо. — Що вам до того?..

— Нічого… — Кович знизав плечима, дивлячись кудись униз, за вікно. — Ага… Дін відпустив народ з репетиції. Паскудно, мушу сказати, йде п’єска…

— Буває, — сказала Паула, аби щось сказати.

— Пауло, — Кович обернувся од вікна, обличчя його було холодне й тверде. — З тобою бувало, що, дивлячись на людину, ти думала: а хто вона в Печері?..

— Ні, — сказала Паула швидко. Затнулася, подумала, насилу процідила: — Ну… може, й так, але…

— А зі мною постійно так, — Кович роздратовано прибрав з лоба розпатлане вітром волосся. — Тепер постійно. От дивлюсь я на пана Тритана Тодіна… Хто він у Печері, Пауло, як ви думаєте?

Унизу, біля службового входу, вирвавшись з репетиції, голосно говорили, сміялися, дуділи в якусь дудку молоді актори. У двері несміливо постукали.

— Зайнятий! — гаркнув Кович од вікна; по той бік дверей, очевидно, сахнулись, і навіть голоси внизу якось розгублено принишкли.

— А навіщо про це думати? — спитала Паула, дивлячись на синій клаптик весняного неба за вікном.

— Само приходить, — Кович поморщився. — Я б і радий, та… Ти не дивуйся, що я про все це говорю з тобою. Просто ти мене можеш зрозуміти, бо на власній шкурі…

Він осікся.

— Розумію, — відгукнулася Паула тихо. І додала, несподівано для себе: — «Перша ніч» — справді слабка п’єса?

Кович спохмурнів:

— Ну, як сказати… А чого ти вирішила, що вона слабка?

Паула промовчала — та Ковичу відповідь і не була потрібна.

— А, це думка пана Тритана Тодіна… — констатував він байдуже.

Паула розізлилася:

— А своєї в мене немає — я не читала…

— Так? — Кович несподівано наче ожив. — У мене дома… Одно слово, хочеш, дам почитати?..





* * *




Поєднання й перестановки — Паула ледве встигала стежити за мінливим зображенням на екрані.

Вона сиділа, обплутана сенсорами, слухняно ловлячи знайомі асоціації серед мінливих абстрактних картинок на екрані; минала третя година в лабораторії, Тритан не втомлювався, а їй незручно було просити його про перепочинок.

Сьогодні він показав їй її власне генеалогічне дерево, складене до восьмого покоління предків. Паулі важко було уявити, скільки архівної роботи за цим деревом стояло, вона довго й захоплено перечитувала імена предків, які занурювали її в глибину часів; вона була вражена і вдячна, а тому чесно й ретельно, не дратуючись, відповідала на незліченну кількість питань, половина з яких були такі інтимні, що, здавалось, їх нескромно промовляти вголос.

Вона розповідала про дитинство. Через силу розповідала про трагічну загибель батьків, про страхи, про Стефану; вона відповідала на питання про школу, улюблену їжу, випорожнення й сечовипускання, пристрасті, захоплення й першу менструацію. Після напруженого двогодинного допиту голова її стала, як м’яч, і тоді Тритан посадив її перед екраном, і вона дивилася, ледве ворушачи губами:

— Кішка… Гриб… Гроза… Дим над багаттям… Амеба під мікроскопом… Цвях… Ой…

Вона відсахнулась і заплющила очі; її до шалу налякала плямка, яка поволі розпливалася на екрані. Вона навіть спробувала зірватися на ноги, але вчасно схаменулася, краєм ока глянула на Тритана, усвідомила власну дурість, утому, бездарність…

Тритан дивився похмуро й не усміхався — Паула подумала, що її дурна поведінка серйозно поплутала йому карти.

— Що сталося, Пауло?

— Нічого, — вона хотіла всміхнутися, але не змогла.

— Страшно?

— Привиділось.

Тритан зсунув униз якийсь важіль — екран згас; Паула, закусивши губу, встала з крісла — й одразу осіла знову. Запаморочення. І чомусь — тупий зубний біль.

Тритан дивився, і в його погляді не було звичної неуважності.

— Вибачте, — сказала Паула пошепки.

Тритан підвівся, двома кроками подолав відстань, яка їх розділяла, опустився на бильце крісла й узяв Паулу за лице.

Вона було смикнулася, але відразу ж завмерла; тепла долоня лежала навскоси, від підборіддя до скроні, і подушечки пальців точно відшукали під шкірою тремтливу жилку.

— Легше? — запитав Тритан, ледь розтискаючи губи.

Паула ствердно опустила повіки.

— Пауло… Це ви мені, будь ласка, вибачте.

— За що?..

Він обережно провів долонею по її щоці. Затримався, ніби не зважуючись торкнутися знову; навіть на відстані Паула відчувала тепло його долоні. Тепло… і ще щось. Ледь відчутне поколювання.

— За що вибачити, Тритане?..

Він одвів долоню від її обличчя. Підвівся; Паула намагалася піймати його погляд, але Тритан старанно дивився вбік.

— Я… вас замучив. Вам треба відпочити… Я теж, зізнаюся, втомився, — він усміхнувся якоюсь не своєю, дивно вимученою усмішкою. — Я вам… подзвоню.

Паулі здалося, що він вагається. Мигцем, миттєво, ледь-ледь.

Він провів її до виходу — у мовчанні, і аж на самому низу широких, обсаджених фікусами сходів раптом торкнувся її рукава:

— Я вас засмутив, Пауло?

— Ні, — збрехала вона, прикидаючись безтурботною.

Тритан смутно покачав головою:

— Засмутив…

І обережно взяв її за зап’ясток; Паула здивувалася, відчувши дотик металу.

— Давно хотів, та все якось нагоди не було… Можливо…

Паула дивилася на свою руку; на зап’ясті тьмяно поблискував браслет білого металу, з карбованим візерунком, з острівцями темних шліфованих каменів.

— Це мені?.. — вона відразу засоромилася традиційно-кокетливого питання.

Тритан дивився не всміхаючись. Дивно дивився; їй здалося, що він зараз знову попросить пробачення. Незрозуміло за що.

— Мені буде приємно, Пауло… якщо ця річ принесе вам радість.

Вони стояли посеред широкого холу — наодинці, якщо не брати до уваги фікусів; Паула розгублено вирішувала, як їй висловити свою вдячність. Бо вона зараз справді була вдячна — не стільки за браслет, скільки за інтонацію. За дивний вираз зелених очей.

І вона придумала, як віддячити.

У Тритана була тверда гаряча щока. Губам аж жарко стало.





* * *




Інтерв’ю Ковича нагадувало двобій — Розганяй питав про одне, керівник Психологічної драми волів відповідати про щось цілком третє. Періодично Кович вимагав вимкнути камеру, і тоді в тісному кабінеті закипала гаряча, на межі лайки, суперечка — про що завгодно: про театр, про притулки для бездомних собак, про заборону варварських видів спорту, про жінок… Паула без діла чекала в кутку, і від нудьги її рятував тільки браслет, подарований Тританом.

Сьогодні ввечері її разів десять заздрісно спитали: звідки? Паула мовчала й загадково всміхалася; браслет зручно облягав руку, Паулі часом здавалося, що він теплий не від її тіла, а від власного, що він живий, що він гріє…

На годиннику було близько одинадцятої, коли Розганяй, червоний, однак цілком задоволений, подякував «люб’язному панові Ковичу» і відпустив Паулу додому; оператор уже тяг камеру в машину — з таким поважним і водночас злодійкуватим виглядом, наче на плечі в нього була свіжовикрадена наречена.

— Підвезете? — запитала Паула у водія, який увесь цей час сидів над розв’язанням одного-єдиного простенького кросворда.

Водій поморщився, глянувши на годинник:

— До перехрестя…

Паула погодилась.

Громаддя театру спорожніло, світло гасло; Паула стояла на краєчку тротуару, перед розкритими дверцятами машини, і з полегшенням думала, що на цьому її службові справи з паном Ковичем закінчено. Очевидно, назавжди, бо навряд чи лютий сааг коли-небудь відшукає її слід у Печері… Простіше знайти самотню волосинку в купі переплутаних ниток…

Вона подивилася в бік службового входу — і мимоволі, несподівано навіть для себе самої підняла голову.

Авжеж.

Всемогутній тиран знаменитого театру сидів на підвіконні високого третього поверху. За спиною в Ковича горіло тьмяне світло, і тому Паула, хоч як намагалася, не могла розгледіти в темряві його лиця.

«Ти не дивуйся, що я про все це говорю з тобою. Просто ти мене можеш зрозуміти, бо на власній шкурі…»

Паула зітхнула й одвела очі.

Можливо, вона прийде… місяців зо два, на наступну прем’єру. Підніметься на сцену, простягне йому квіти… Можливо, попроситься подивитись репетицію. Це цікаво, це навіть чудово, та тільки нової «Дівчинки й воронів» уже не буде ніколи…

— Гей, Пауло! Ти сідаєш?..

Знімальна група була в повному складі; не піднімаючи очей до вікна на третьому поверсі, Паула прослизнула у відчинені двері машини.

Полегшення. І — можливо — тінь розчарування. Тільки тінь.

Водій висадив її, як і збирався, на перехресті; міг би й до будинку підкинути. Якихось п’ять хвилин, три автобусні зупинки, ба ні, звертати не можна, треба скоріше доставити на студію цінну камеру з цінною касетою і цінного оператора як доважок. Розганяй же поїхав на власній машині; втім, Паула звикла й не ображалася. Тим більше що йти тут п’ятнадцять хвилин, вулиця безлюдна й зелена, ніч місячна, а ліхтарі горять яскраво, яскравіше за місяць…

Ліхтарі її підвели.

Наспівуючи й помахуючи дипломатом, вона бадьоро крокувала по вологому нічному тротуару, коли попереду, за темними лапами дерев, хитнулася тінь; Паула все ще наспівувала.

Тінь повільно проїхалася по краю газону, по тротуару, по клумбі; все ще помахуючи дипломатом, Паула раптом насупилася.

І підняла очі.

Тінь серед електричного світла: тінь падала від людського тіла, підвішеного за шию до ліхтарного стовпа.

Паула все ще стояла: її язик прилип до гортані.

Обличчя повішеного закривало довге темне волосся; повішений був жінкою. У тісних джинсах. Босоніж. І…

Паула спробувала втягти в себе повітря, але не змогла.

На короткому ремінці гойдалася під яскравим ліхтарем дівчина в її, Паулиному, одязі. Вона впізнала своє волосся. Вона впізнала свої власні ступні — здавалося, що неможливо за коротку мить усе роздивитись, але Паула побачила навіть БРАСЛЕТ на тонкому оголеному зап’ясті…

Від її крику загорілися вікна в сусідніх будинках.

Вітер бив у лице, вивалився, розкрившись, дипломат; з вищанням загальмувала випадкова пізня машина. Паула спіткнулася, впала, обдираючи долоні, підхопилася знову; там, на перехресті, заспокійливо світилася жовтим кабінка поста поліції.

— Дівчино?!

— Там…

— Що — там?

— Та-ам…

Її відпоїли якимись краплями. Дебелий переляканий лейтенант гладив її по голові, вмовляючи, як дитину; маленька патрульна машина повторила її шлях за дві хвилини.

— Де? Дівчинко, де?..

На ліхтарному стовпі погойдувалася, корячись примхам вітру, величезна рвана ганчірка.

На другий день вона пересилила себе, напружилась, зібралась докупи — і все-таки пішла на роботу.

Розганяй був задоволений — передача про Ковича мала вийти сильна; секретарка Лора довго розглядала Паулин браслет, а потім здогадалася глянути в лице — й одразу спохмурніла:

— Щось сталося?

Паула заперечливо хитнула головою.

Понад усе на світі їй хотілося подзвонити Тританові. Їй ТРЕБА було подзвонити Тританові — і аж тут з’ясувалося, що свого телефону, ні робочого, ні домашнього, він їй не залишив. Завжди дзвонив їй сам.

Вона бігала, виконуючи якісь доручення, добувала якісь матеріали, годину просиділа в бібліотеці, розшукуючи газетні статті про відому подружню пару дресирувальників тигрів; у неї дедалі дужче боліла голова. І очі пекли, наче засипані піском.

Учора ввечері поліційна машина довезла її до самого будинку; Стефана, перелякана, вискочила з ліжка. Перед цим дебелий лейтенант півгодини хитав головою, ретельно випитуючи Паулу про її ім’я, роботу, здоров’я й адресу; Паула мовчала і тільки зрідка вичавлювала крізь нервові сльози: «Здалося»…

Ганьба була майже так само величезна, як перед цим — страх.

Уранці вона ляснула Митика; і раніше траплялося, що вона лупцювала небожа, тому злякало її не Митикове ображене ревіння, а Стефанина реакція. Замість спалахнути й вибухнути, вона мовчки виставила ридаючого сина за двері й запитала, часто кліпаючи віями:

— Пауло, що з тобою?..





* * *




…Зйомка велася в нічному режимі, й тому світло на моніторі здавалося темно-червоним; по червоній вулиці йшла, наспівуючи, дівчина в джинсах, ішла й розмахувала пласким портфелем. Самописець на маленькому робочому екранчику креслив рівні темно-зелені зигзаги.

Людина в замшевій сорочці клацнула по клавіші, прокручуючи картинку вперед; дівчина закрокувала швидше, кумедно, наче в стародавній кінокомедії. Жвавіше поповз графік — так само умиротворено-одноманітний, схожий на спинний гребінь маленького ящера; людина в замші знов натисла на «Пуск».

Дівчина на екрані пройшла ще кілька кроків, потім стала.

Графік витягся в ниточку. Пряму, немов струна; прямо перед дівчиною звисало з ліхтарного стовпа щось, точніше, хтось; спостерігач бачив тільки босі ноги, які погойдувались у червоному світлі нічної зйомки.

Графік болісно, мов жива істота, смикнувся вгору. Графік метався, ніби самописець прагнув вирватися з рамок екранчика, втекти від цього жаху й почати своє власне життя. Графік із зеленого став червоним, осьова лінія його переповзла на три позначки вгору.

Дівчина на екрані закричала й кинулась тікати. Камера стрибнула, на мить випустивши її з поля зору, потім схопила зі спини — як вона мчить, шпортаючись і падаючи, а графік б’ється безладно, мов навіжений…

— Повторіть цей епізод.

— Вистачить, — людина в замші говорила крізь зуби. — Візьмете копію… показів.

— Чудова якість запису, прямо-таки без завад… У неї що, сенсор на тілі?

— Так.

— А-а-а… — В голосі співрозмовника відчувалася повага. — Який незвичайний пік, ви помітили? Мета-ритм…

— На сьогодні все. Даруйте, але в мене ще повно роботи.

— А-а-а, — знову повторив його співрозмовник. — Ну так, авжеж… Технічну частину показів я зіллю собі в машину, а, так би мовити, художня…

— Я закину вам диск. Контрольку.

— А-а-а, — повторив співрозмовник утретє. — Прощавайте, заздрю високій якості вашої роботи…

Людина в замші ніяк не відреагувала на комплімент; двері кабінету беззвучно зачинилися.

Тоді, сидячи перед темним екраном, він утомлено опустив голову на сплетені пальці.

І просидів так майже годину. І добре, що в цей час ніхто не бачив його обличчя.

(…Їх було четверо.

Власне кажучи, їх могло бути й більше. Ще здалеку, угледівши бетонну руїну й міркуючи, як бути далі, він знав, що ця зустріч відбудеться, однак сподівався, що тут удасться домовитися.

Тепер стало ясно, що ні, не вдасться.

І ця гладка жінка в хустці, що стоїть у дверях зі списом у руці. І цей безбровий, з випаленою сонцем лисиною, і цей молодик з самострілом, певно, син, і ще лобур з чорною пов’язкою на шиї, наче в жалобі по настирливих чужинцях, які в усі часи намагалися перейти тут межу, і по тих, хто ще спробує…

— Нам треба пройти, — сказав мандрівець, звертаючись до лисого.

Слова нічого не вирішували.

Ліворуч була скеля — майже вертикальна стіна з пучками колючої трави в негустих виїмках. Праворуч — узбіччя розбитої дороги, зарості чорних шипатих кущів і напіврозвалений бетонний будинок. Житло й контрольно-пропускний пункт одночасно.

— Нам треба пройти. Ми нікого не займали.

Слова були ширмою, прикриттям, яке дозволяло йому тягти час. Щоб устигнути оцінити відстань до молодика, і до лобуря з чорною ганчіркою, і зазирнути в дуло самостріла, і зрозуміти майже з розпачем, що ні, один стрибок тут нічого не вирішить, він занадто зручна мішень, і Махі теж…

— Іди геть, — красивим співучим голоском сказала товстуха зі списом.

Самостріл у молодикових руках перевів погляд з мандрівця на його супутницю й назад; маленька долоня, яку мандрівець стис надто сильно, стала вся мокра.

— Ні фіга, — задумливо повідомив хазяїн самостріла. — Прийшов — значить прийшов. І дівка теж. Дівка нам потрібна.

Лисий поморщився. Лобур вишкірився. Товстуха гмикнула, і мандрівець раптом зрозумів, для кого призначений дротик у її руці.

Щойно ці троє вирішать, що розмову закінчено…

Махі. Мокра долоня в його руці. Власне, для неї спис товстухи краще, ніж…

Він перевів дух.

Дивлячись здалеку на бетонну руїну, він припускав, що так може статися. Просто в нього не було вибору, бо повертатися…

Повертатися.

У принципі, якщо він повернеться й піде геть — йому можуть вистрілити в спину, а можуть і не вистрілити. Їх занадто цікавить Махі…

А їй повертатися аж ніяк не можна. Нема куди.

Наче прочитавши його думки, дівчинка міцніше стисла йому долоню; як би їй пояснити, що вона повинна кинутись на узбіччя? Раптово? Щоб очистити йому простір?..

Тепер він дивився на молодика.

На його палець, що лежить на спусковому гачку.

— Чи живцем?.. — міркував лобур.

Лисий знову поморщився:

— Не треба смороду…

Палець, що лежав на спусковому гачку, смикнувся. М’яз одержав наказ скорочуватися; очевидно, для молодика це був звичний рух, він натискав на гачок так само часто, як підносив ложку до рота…

Махі впала на узбіччя. Точніше, вона ще падала, відкинута грубо й різко, а мандрівець уже встиг кинутись на дорогу й відкотитися вбік, і там, де щойно відбилося на пилюці його тіло, цвіркнув здійнятий кулею фонтанчик.

Перший кидок.

Товстуха все-таки кидає свій спис — у нього, точніше, в те місце, де він щойно був. Молодик пересмикує затвор, лице перекошене; лисий і лобур кидаються одночасно — й заважають один одному.

Другий кидок.

На випаленому обличчі лисого — азарт мисливця. У лівій руці гак-кинджал, мандрівцеві відомий цей випад, якщо пощастить, нападник не просто розпорює супротивникові черево, але й витягує одразу гаком нутрощі…

Мандрівцеві здавалося, що він бачить, як тіло людини з гаком-кинджалом розмазується в повітрі. Сповільнена зйомка навпаки — мандрівець бачить його обриси не в тому місці, де воно щойно було, а там, де воно через частку миті буде… Ніби лисий пливе в киселі, вписує себе в заздалегідь підготовлений контур, бо ж якщо стрілу випущено з арбалета — неважко вгадати її ціль, якщо камінь падає вниз — легко побачити, де він торкнеться трави…

Лисий не встиг зрозуміти, чому на місці незахищеного мандрівцевого живота виявилася раптом порожнеча. І гак-кинджал занурився в цю порожнечу, мов у вату, великий закон інерції занурював його дедалі глибше, тоді як мандрівець захопив нападникову руку, підсів під нього, повалився на спину й жбурнув його через себе, важким тілом збивши лобуря, що підступав з-за спини.

Ні, не збивши. В останню мить лобур ухилився, величезний ціп у його руці ні на мить не спинив обертання, гаряче повітря шугало з-під шипуватої сталі, мандрівець ледве встиг одсмикнути голову, ціп утворював собою важку, мов мідна тарілка, площину, неначе оберталася фреза, циркулярна пилка…

— Віді-йди-и!

Молодик нарешті прицілився. З дула самостріла — мандрівець бачив бічним зором — тяглася тепер смертоносна пряма, і лобур то зачіпав її, то виходив з-під неї, а тому молодик нервувався й репетував, проте лобур не любив гратися в командні ігри — йому хотілося власноручно занурити свого ціпа в голову цього впертого чужинця, щоб підтвердити своє право першим навалитися на дванадцятирічне дівча, його супутницю…

Півкрок уліво. Обманний рух.

І лобур, купившись, теж робить цей півкрок, і всім тілом вмазується в лінію, по якій зараз пролетить маленька зла смерть.

Третій кидок — на землю. Під площину, на якій реве, крутячись і розсікаючи повітря, ціп; з лінії, на якій не можна перебувати.

Постріл. Утворена ціпом площина розпалася; громило здивовано відкривав і закривав рота. З простреленого навиліт плеча фонтанчиком била кров.

Четвертий кидок.

Мандрівець ударив лисого, що спробував підвестися, п’ятою в підборіддя. Упав і перекотився, пропускаючи новий товстушин спис, підхопився, майже впираючись грудьми у ствол розрядженого самостріла:

— Ну?!

Молодик спробував тицьнути його стволом у живіт, але замість цього одержав власним прикладом у щелепу.

Товстуха мовчала. У неї більше не було списів.

Махі схлипувала на узбіччі. Вона ще не встигла пережити біль од падіння — кілька секунд…

Він підібрав самостріл і запхнув за пояс гак-кинджал. Простяг Махі руку:

— Ходімо.

Вона пригорнулася до нього всім тілом. Повисла на руках, беззвучно заплакала.

Їй було дуже страшно. Він її розумів.)





* * *




Монтаж пройшов спокійно і закінчився годині о дев’ятій вечора; сьогодні в Психологічній драмі йшла комедія «Хаші». Ще вдень Паула зазирнула в найновіший театральний довідник: «Закінчення вистави — двадцять перша нуль п’ять». Вона гадки не мала, що дасть їй це знання, — та коли нарешті закінчився монтаж і вона виявила, що стоїть біля виходу з телецентру, й подумала, що зараз доведеться йти додому, а за кожним деревом, за кожним стовпом їй ввижатимуться тіні, і нікому про це не розповіси, особливо Стефані, а порадитися можна тільки з телефоном довіри, який спершу говорить солоденько-м’яким голосом, а потім відстежує дзвінки…

А Тритана нема. Саме сьогодні вона, Паула, не була йому потрібна…

Вона постояла ще. А потім зайшла в телефонну будку й набрала робочий телефон Рамана Ковича.

— …Я б не хотіла вмирати.

Тоненька жіноча фігурка стояла на краю сцени, в білому колі прожектора; обличчя здавалося байдужим, проте очі горіли яскраво й сильно, і голос, ледь чутний, шурхітливий, проймав до морозу по спині.

— Я б не хотіла вмирати, та, врешті-решт, останнє слово — за вами… Я стану перед Троном і розповім… усе, що знаю. Клянуся вам, мій лорде, я не приховаю ані соломинки у вашому волоссі, ані краплинки крові, що скотилася по вашій шиї…

Ішла вистава «Дівчинка й ворони». Паула мовчала, потонувши в кріслі, підтягши коліна до підборіддя; дещо вона тільки тепер змогла зрозуміти. Дещо, виявляється, вона запам’ятала хибно — приписала виставі якийсь свій підлітковий сенс…

Усе-таки на сцені це було… значно сильніше. Хоч і тепер, у телеверсії…

— Ні, мій лорде, я б не хотіла йому казати, що сама позбавила себе життя… Це… непристойно, я б вас просила позбавити мене неприємного, ганебного вчинку…

Білий промінь прожектора згас. Заворушився в темряві зал — кінець першої дії. Хто там, у залі? Можливо, захоплена школярка Німробець?..

— Перервемось? — хрипко запитав Кович. Паула кивнула зі свого крісла, мигцем глянула на годинник — майже одинадцята…

— Непогана була вистава, — сказав Кович, дивлячись у згасаючий екран. — Шкода, що її… не збережеш. Те, що на плівці, — тінь…

— Просто знімали погано, з однієї точки, — відгукнулася Паула меланхолійно. — Оператор дурень… А телебачення взагалі ж може зберегти, якщо тільки…

— Ні чорта воно не може зберегти. Є незбережуване…

Паула образилась:

— Тоді все незбережуване, людина теж… зістариться, не допоможуть ні фільми, ні фотографії…

— Веселий у тебе настрій, — Кович підвівся, ніби для того щоб ширше розчинити вікно, а насправді, щоб краще бачити Паулине лице. — Розумієш… Не знаю, як твої психіатри, а я, як володар душ, скажу тобі цілком відповідально: ти не божевільна. І не надійся. З нервовою системою у тебе все гаразд…

— Ну якщо такі галюцинації — це тільки різновид норми… — Паула здавлено хихикнула.

— А хто тобі сказав, що це галюцинація?..

Паула мовчки вибралася з крісла. Підвелася, на щоках у неї горіли червоні плями:

— Я БАЧИЛА. До дрібниць. Форма нігтів… на ногах!.. Браслет, оцей! — Вона підняла руку, підсмикуючи рукав. — А потім… Там, виявляється, теліпається ганчірка. І як вони… поліціянти… на мене дивились… Мені примарилося, примарилося, прима…

Вона сама себе урвала. Підійшла до стіни, тицьнулась лобом у шпалеру.

— У мене теж було, — сказав Кович пошепки. — Коли я… коли ми робили «Дівчинку…». Так страшно… Звуки, шурхіт, страх перед землетрусом, чи от прокинуся завтра, а син у ліжку мертвий…

Згорблені Паулині плечі здригнулися.

— Але те, що ти, Пауло, розповідаєш, — це інше, — швидко сказав Кович. — Звичайно людям таке не ввижається.

Паула обернулася — червоні сухі очі вп’ялись у співрозмовника вимогливо й зло:

— Я ненормальна! З глузду з’їхала… через… — вона осіклася.

Кович промовчав, Паулі стало соромно. Такі докори кидають або в істериці, або через недоумкуватість.

— Пробачте. Я не те хотіла сказати.

Кович гмикнув. Підійшов до книжкової шафи, провів рукою по краю полиці, з огидою подивився, скільки пилу прилипло до пальців:

— Я, знаєш, наче відчув, що ти сьогодні з’явишся… І навіть приготував тобі «Першу ніч» Вічного Драматурга… Почитай, цікаво… Тільки фінал, м’яко кажучи, дурний.

Книжка лежала поверх інших — маленького формату, в темній палітурці з золотим тисненням. «В. Скрой. П’єси».

— Дякую, — сказала Паула механічно.

Кович сів на підвіконня. Як він любить цю хлоп’ячу позу — літній, некрасивий, жорсткий чоловік…

— У нас уже немає часу… подивитися другий акт? — запитала Паула втомлено. Точніше, навіть не запитала. Констатувала.

— Ти любиш «Дівчинку й воронів», — пробурмотів Кович, дивлячись у ніч. — Як думаєш, я більше нічого путнього не поставив?

— Ну чому ж…

— Тільки не бреши, — Кович озирнувся, й Паула подумала, що отак він дивиться на своїх акторів, пильно, як змій на жабеня.

— Я не брешу, — сказала вона безнадійно. — Ви професійний, сильний…

— Ти розумієш, про що я запитав. Я більше нічого путнього… так ти вважаєш?!

По вулиці Кленів проїхала машина. Спалахнули й згасли білі фари.

— Так, — сказала Паула, сама дивуючись своїй сміливості. — Я думаю, нічого.

Кович мовчав; зараз він запропонує мені вимітатися, подумала Паула з жахом. А я тепер боюся темряви… Мені доведеться чіплятись до випадкових перехожих, знову вдиратися на поліційний пост…

— Зате «Дівчинка…», — сказала вона пошепки, — «Дівчинка й ворони»… ВЕЛИКА вистава. Ви могли б умерти на другий день після прем’єри… І все одно вас би пам’ятали… Довго. Дуже довго.

— Шкода, що я не вмер, — сказав Кович зі смішком. — Ти не думай, Пауло, що дуже мене вразила. Я й сам усе знаю.

Паула здивувалася:

— Так?!

— Так, — Кович знову дивився в темряву. — І в мене дещо є… Одна задумка. Щоб виправдати своє життя… після прем’єри «Дівчинки…». Бо що ж мені своїм розірваним шлюбом хизуватися?!

Знову зависла мовчанка; Паула дивилась, як поблискує в неї на зап’ясті білий з візерунком, тьмяний, стародавній на вигляд браслет.





* * *




…Вони довго каталися по кільцевій лінії; сиділи, забившись у далекий кут дерматинового дивана, ніби нема на світі ні ресторану «Ніч», ні кабінетів із затишними кріслами, ніби вони — двоє підлітків, яким ніде й цілуватись, крім як у безлюдному під’їзді. Паула говорила й говорила, а оскільки у вагоні стояв гуркіт тунелю, то їй доводилось нахилятися до самого вуха співрозмовника, притискатися до його плеча, ловити запах тонкого одеколону і тонкої замші…

— Пауло…

Її обіймали за плечі. Міцно, якось конвульсивно. Ніби крадькома. Ніби вони й справді діти, що зробили якусь капость, і горе, якщо у вагон випадково загляне директор школи…

— Пауло, не треба про це думати. Було, не було… привиділося… Просто не треба зараз думати. На наступній станції вийдемо й підемо куди-небудь, я що-небудь вигадаю…

— Ні, ще зупинку… Одну…

Миготіли станція за станцією: час згорнувся в кільце. Світ стисся, цілком умістившись у стіни вагона; нічого не було, крім круглих, мов очі, білих плафонів та блискучих білих поручнів, за які вчепилися десятки рук… Паулу загойдало, але результатом була не звичайна в таких випадках нудотна слабкість — ні, Паулу огорнув спокій, приємне запаморочення, наче від маленької дози хорошого спиртного…

— Ще зупинку… Одну…

А колись же вона була така сором’язлива. Сидячи у вагоні метро на дерматиновому диванчику поруч з однокласником — хіба б дозволила хоч за руку себе взяти?! Люди ж дивляться!..

Люди дивилися. Більше з цікавістю, ніж з осудом; Паула не розуміла, що з нею коїться.

— Ця депресія… Ці дикі дні… Мене відпускає, Тритане. Мене тільки зараз відпускає…

— Пауло, не треба про це думати. Я винен перед тобою — як же мені загладити провину?!

Його слова ковзали повз її свідомість. Вона чула тільки інтонації. Його губи рухалися, говорили… Губи…

Легковажність, лоскотно сказав у її голові шорсткий голос розуму. Легковажність, подумала вона погоджуючись. А що робити? Це просто життя… Не кидати ж його… бігти… мимо…

Вона втомлено заплющила очі. Якщо люди хочуть дивитися… нехай дивляться…

Ну чому їй ніколи раніше не спадала на думку ця щаслива ідея — цілуватися в метро?!

— Тритане…

Ім’я загинуло, придавлене гарячими губами; Паулу винесли з вагона… на руках. Аж коло виходу вона вивільнилася, злякано підвела погляд:

— Тритане, а це… добре?..

— Не знаю, — сказав він, не випускаючи її рук. — Не знаю, чи добре… Але інакше не можу. А ти?

У її вухах і досі співали тунелі; вона через силу всміхнулася:

— А в мене й так… усе життя… перевернулося догори дригом…

На поверхні світило сонце, неяскраве, прикрите серпанком, ніби абажуром; Тритан упіймав першу-ліпшу машину.

— Тритане, а чому ви… чому ти вчора не дзвонив?! Мені було…

— Пробач. Я більше не покину тебе з твоїми страхами… наодинці.

— А я не впевнена… може, я більше нічого й не злякаюся…

Вони висадилися на маленькій, неміській, цілком садовій вулиці; Паула погано пам’ятала, скільки разів повертала викладена з цегли стежка. Будинок стояв у глибині, віддалеки від дороги.

— Тритане, може…

Він обійняв її знову. І просто з’їв слова, вже готові зірватися з її вуст.

…У таку мить не можна бути при тверезому розумі.

Паула бачила світ клаптиками, уривками; була маленька кімната з плямами сонця на підлозі, потім сонце зникло, поглинуте темними запнутими шторами. Була жовта квітка, що, засихаючи у вазоні, тяглася пелюстками за вікно…

Були руки. Голос, що блукав десь на найнижчих сходинках регістру; слухаючи його, хотілося заплющити очі й попливти за течією. І Паула пливла.

Поряд з ліжком горіла висока кручена свічка. Ні страху, ні напруги; усе, що відбувається з волі Тритана, відбувається легко й природно. Нема про що турбуватися. Цілком віддати себе спокійним ніжним, усерозуміючим, неквапливим рукам. Розчинитися в голосі, все, що мучило, — забути… Добре це чи погано — вона подумає потім…

— Пауло… Таких, як ти, більше немає. Немає ніде, ти єдина, ти…

З усього одягу на ній лишився тільки білий браслет. На мить вона відчула наче збентеження: Тритан уловив її зніяковіння. Звідкись з’явилася велика легка ковдра й поглинула голу Паулу, вкрила, як сніг укриває поля. Паула витяглася; ліжко ледь відчутно пахло одеколоном.

Ні про що не думати. Цілком розчинитися…

— Пауло…

…Нескінченний зелений простір. Сині квіти зливаються з синім небом… Мчать назустріч, назустріч, назу… Ніби падає літак… Зараз завалиться, впаде у волошки, зараз…

— Пауло, нікого, крім тебе… не треба!!

Його низький голос раптом стрибнув на дві октави вгору, став напруженим і дзвінким, майже хлоп’ячим:

— Пауло!!

Її це так вразило, що вона не відчула болю.





* * *




…Десь на середині його розповіді вона захотіла відсунутись, однак він не дозволив. Притяг до себе міцніше, поклав долоню на лоба; його дотик, уже вкотре, погасив гарячкове тремтіння. Чи майже погасив.

— Мені якось важко, — вона придушено всміхнулася, — важко повірити… В одному клянусь — я не небезпечна для суспільства.

Остання фраза пролунала ненатурально. З усяким жартом так — обірви з нього іронію, і вийде або дурість, або — ще гірше — образа…

Штори, щільно запнуті, занурювали кімнату в морок; товста кручена свічка догоріла майже до пня. Тритан скоса глянув на язичок полум’я — відбившись у його очах, вогник набув смарагдового відтінку.

— Ми маємо негативний досвід, Пауло… На жаль. Не виривайся, послухай…

Вона б не вирвалась, навіть якби й хотіла; їй було дедалі кривдніше. Години блаженної дрімоти було недостатньо, щоб зібрати докупи збентежені почуття. У її житті відбулася нечувана подія, то чи варто тепер говорити… Нехай навіть про важливе… Нехай навіть про життєво необхідне, бо ж хочеться просто мовчати…

— Пауло, ну що ти… Йди до мене. Я розповім тобі… вважай, що казку. Давним-давно…

Вона скорилася. Поклала голову на його плече й заплющила очі.

— Давним-давно… в одній провінції жив і працював хороший лікар. Працював з випадками так званої антивіктимної поведінки — коли хтось, кому природа відвела роль жертви, з роллю цією не мириться… Не на рівні свідомості — на рівні рефлексів. Добрий Лікар — а йому дали потім таке прізвисько, — зумів виокремити… Одно слово, він розмножував «везіння», зістригаючи його зі щасливців, як волосся…

Паула машинально торкнулася долонею власного волосся, недбало розкиданого по подушці.

— …і став роздавати направо й наліво, з найкращих, імовірно, міркувань… Через якийсь час у провінції почалося… розумієш. Хижаки, вже було наздогнавши ослаблу жертву, раптом одержували від долі по носі: потенційним небіжчикам фантастично щастило. Хижаки скаженіли… для них це, розумієш, болісно. Ніби якась нерозділена пристрасть; напруга в Печері наростала до певної межі, а потім вихлюпнулася… ні, Пауло, не дивись так. Вихлюпнулася в денний світ… Стався сплеск кривавого насильства. Все, що поволі наростало… Глухе роздратування, невдоволення, напруга, страх, а потім і кров…

Паула здригнулася; Тритан поправив ковдру, що зісковзнула з її плеча. Прикрив до самої шиї, знов обережно обійняв, провів долонею по голій спині:

— Не здригайся, Пауло. Не говорімо про… ну та нехай. Адміністративна рада, і це робить їй честь, вирішила не чекати прямого бунту; служба Психічного здоров’я частково пішла у відставку, частково під суд. Добрий Лікар… гм. Усвідомивши значення й долю свого винаходу, Добрий Лікар наклав на себе руки. Усіх, хто в той чи той спосіб відчув на собі вплив його препарату, було якнайсуворіше ізольовано, у провінції ухвалили спеціальний закон про міграцію… Це я тепер так просто все розповідаю, а насправді до вибуху минуло десять неспокійних років і після вибуху ще двадцять нервових. Час працював на нас…

Тритан замовк. Прибрав пасмо волосся з її вологого лоба, без труднощів знайшов на скроні пульсуючу жилку; Паула завмерла.

— Як ти почуваєшся?.. Ти спала… Я дивився, як ти спала. І все життя дивився б…

— При чому тут я? — тихо запитала Паула. — До того всього, що ти…

— При тому, — Тритан одвів руку від її скроні. Злегка відсторонився; у тьмяному світлі його смагляве обличчя здавалося темним, наче стара маска з червоного дерева. — Відколи Добрий Лікар довів принципову МОЖЛИВІСТЬ існування набутого патологічного везіння… Зброя проти смерті. Перепустка в безсмертя, — Тритан усміхнувся, сяйнувши зубами. — Відтоді ця ідея не давала спокою дуже багатьом. Наче цвях… в одному місці…

— Люди чудовенько вмирають і вдень, — механічно сказала Паула.

Тритан кивнув:

— Так… Але людська природа така… Старий, засинаючи, боїться не прокинутись. Хворий, слабкий боїться того самого… Печера їх не щадить. Та й молоді, через якісь свої властивості, приречені загинути рано… А пам’ятаєш, як ти сама лягала спати на третю ніч після вашої з Ковичем гонитви?..

Паула здригнулася.

— Так-так, — якось знехотя продовжував Тритан. — Порятунок від смерті — ілюзія… Але порятунок від даної конкретної смерті в Печері — це, Пауло, реальність. От що подарував світові Добрий Лікар… і, ймовірно, зрештою все-таки схаменувся, бо вмираючи — а деталі його смерті… втім, зараз це ні до чого… Коротше кажучи, деякі ключові моменти його відкриття пішли в небуття разом з ним.

Здалеку пробив годинник — десь там, у надрах порожнього напівтемного будинку.

— При чому тут я? — повторила Паула своє.

Тритан знизав плечима:

— При тому… У світі одразу з’явилося повно людей, чиїм сенсом життя стало відновити ланцюжок. Знайти ланки, що випали зі смертю Доброго Лікаря… Усі знали — ПРИНЦИПОВО це можливо…

На якийсь час Паула втратила нитку його міркувань. Прислухалася до свого оновленого тіла; хочеться гарячої води. І хочеться опинитись у своєму ліжку, заснути, днів на десять…

— …нині існує мінімум три методи, що реально дозволяють «роздягати» щасливців, зістригати з них удачливість… лишилися дрібниці. Такі щасливці з’являються на світ украй рідко. Хлопець, що став моделлю для Доброго Лікаря, мав індекс антивіктимної поведінки — двісті відсотків… Точніше, сто дев’яносто три.

Тритан замовк, дивлячись убік, стежачи за крапелькою воску, що прокладає дорогу по жовтому боці свічки.

— Ну? — похмуро спитала Паула.

Тритан обернувся:

— Що — ну? У тебе, Пауло, цей чудовий індекс наближається до трьохсот… відсотків.

— Ну? — повторила Паула дурнувато, як нетямуща школярка.

Тритан мовчав.

Свічка засичала. Ґнотик ліг на бік, у калюжку розплавленого воску, пломінець піднявся високо вгору — і згас, перетворився на сизий стрижень диму.

Тритан раптом притяг її до себе; Паула не пручалась, хоч на мить їй стало страшно, що він захоче повторити ВСЕ СПОЧАТКУ…

— Пауло… — прошепотів він їй у саме вухо. — Для нової реалізації… проекту Доброго Лікаря… досі не вистачало тільки моделі. Тебе не вистачало, Пауло… Повір, якби виявилося, що ти з якоїсь причини не підходиш… для своєї гіпотетичної ролі, я перший зрадів би… Та, на жаль… навіть Доброму Лікареві не траплялася така вдала модель. Вивчаючи тебе, можна відкрити маленьку фабрику везіння. З цілком передбачуваними…

— То це тому я тут?! — пошепки скрикнула Паула. — Я не збираюся… — вона затнулась, на мить утративши дар мови. — Ти що… Послухай, я тобі ДЛЯ ЦЬОГО потрібна?!

Зелені Тританові очі виявилися зовсім близько від її лиця. Хворі. Напружені.

— Тільки… Пауло. Я розумію, я… Але ВІД ТАКИХ підозр… ну не треба, будь ласка!!

Він відвернувся. І його руки, раптом холодні й мертві, зісковзнули з її голих плечей.

— Пробач, — сказала вона пошепки.

— Я часто брехав тобі, Пауло. Ці тести… іноді просто вимагають брехні. Та навіть найбільший брехун, найцинічніший експериментатор… має межу, поріг, за який… не переступити ні брехні, ні цинізму. Це про мене.

Тепер він сидів на ліжку; сонце, сідаючи, відшукало щілинку в запнутих шторах і білою смужкою лежало на його голій шиї. Наче краватка. Чи мов лезо.

— Розумієш, Пауло… Я не дуже… щира людина. Така в мене… робота. Але я хочу, щоб ти знала… цю правду. Про мене. Віриш?

Паула зітхнула. Натягла ковдру аж по очі.

— Віриш, Пауло?

— Вірю…

Тритан завагався:

— Скажи ще.

— Вірю…

Він заспокоєно всміхнувся. Світлою усмішкою, як прошений, непокараний хлопчак.





* * *




Він знав, що сьогодні знов не доведеться вбивати. На багато переходів навколо Печера була порожня — тільки запах моху та вологи, тільки гнізда комах, тільки мерехтливі плями лишайників та колони сталагмітів; він ішов. Він тік, переливався з коридору в коридор, і, здавалося, світлий візерунок лишайників згасав, виявившись у межах його досяжності, і, здавалося, жуки, що кружляли під стелею, ховалися при його наближенні, і завмирала вода, що струменіла в щілинах…

Навіть у цілковитій темряві він був іще темніший. Чорна діра, невловима безформна тінь з вуглинками примружених очей. Навіть його ікла, вічно оголені, не відсвічували в темряві — чорні… Він, жах Печери, насолоджувався самою своєю неквапливою ходою.

Вітер, приповзаючи з далеких переходів, доносив до нього уривки запахів. Пахло теплим, кров’ю і вовною — але так слабко й так далеко, що він і не подумав звертати зі шляху. Він просто ніс себе крізь напівтемряву; ритмічний рух, чергування коридорів, чорні паші залів, дотик вітру до твердих боків… Дотик каміння до подушечок могутніх лап, що ступають розслаблено, майже елегантно…

А потім з глибин Печери з’явилося… ні, це був не запах. Це було розлите в повітрі, відчутне, огидне передчуття; і він, не маючи рівних за силою ворогів, не знаючи слабкості й страху — він обірвав урочисту ходу.

Печера мовчала. На багато переходів навколо не водилося іншого життя, крім жуків та хробаків; і чорний звір, що досі ніколи не вагався, раптом розгублено спинився.

Те, що перебувало поруч, попереду, в темряві величезного залу, ЦЕ не належало Печері. І тому не могло вважатися живим.

Ще ніколи саагове серце не дозволяло собі такого нервового, плутаного ритму; ритм цей не був скаженим ритмом переслідування, коли, заганяючи якусь прудку тварину, мисливець захлинається жадібною слиною азарту.

Це була лихоманка страху.

Уперше в житті саагів пульс бився в ритмі кволого серденька жертви.

Він знав, що не пересидить себе. Не заверне за ріг, не стане на порозі величезного темного залу, не подивиться в очі ТОМУ, що виникло нізвідки і зникне в нікуди; він розумів, що ніколи більше не знатиме спокою. Печера перестала бути його мисливським угіддям; один раз відчувши себе жертвою, він утратив свій колишній, непорушний світ.

Ще мить — і чорний звір позадкував, корячись новому для себе інстинктові — інстинктові самозбереження, причому самозбереження негайного, гарячкового, поки не пізно; ще мить — і ТОЙ, хто ховався за поворотом, за нагромадженням каміння, зробив крок уперед.

Сааг присів. Розпластався по землі, по камінню, по килиму сухого моху, пригорнувся до тверді черевом, готовий заскиглити, готовий закричати, благаючи пощади…

Тому що ТОЙ був неможливий і неймовірний, але ТОЙ — був.

Він був удвоє менший за саага, він не мав пазурів та іклів. Він не здавався могутнім, але він стояв на двох ногах; він був усевладний, про це говорили холодні незвірячі очі, він міг убивати одним поглядом, і сааг конвульсивно притискався до каміння, прагнучи згорнутися в піщинку й потонути в щілині долівки.

Чудовисько, яких не буває в Печері. Які приходять рідко й страшно — вбивати…

Сааг лежав, утиснувшись у розшарпаний мох. Очі чудовиська дивилися прямо в його очі; тортури тривали стільки, скільки часу треба немічній краплині, щоб налитися й зірватися з вістря сталактита.

А потім усе скінчилося.

Чудовисько відступило. Пішло, сховалося в розвалах, лишаючи по собі липкий жах, а потім і жах пропав, і знову віяв чистий вітер, вітер пахнув вогкістю і віддаленою бродячою кров’ю.





Розділ п’ятий




Недільний ранок вона провела, не встаючи з дивана; на неї напала дивна недуга, і, переборюючи нервову лихоманку та слабкість, вона куталася в ковдру й бездумно гортала перші-ліпші книжки.

За «Першу ніч» Скроя довелося братися тричі. Паула ніяк не могла себе змусити, п’єса здавалася затягнутою й нудною; утретє, зібравшись на силі, Паула заприсяглася собі, що хоч формально, хоч для годиться, але до фіналу все-таки треба дочитати.

Лихоманка посилилася. Добравшись до другої дії, вона вже не могла відірватися; Вічний Драматург, точніше, той підмайстер, юний Скрой, який потім стане Вічним, — упіймав її, затяг усередину; Паулі здавалося, що вона чує скрип грубих дерев’яних дверей, брязкіт металу і запах диму від багать.

Вона аж занадто добре розуміла почуття юної героїні. Почуття і, так би мовити, відчуття; першій ночі передували довгі страждання, потім смертельна сутичка батька нареченого з братом нареченої, потім жалоба, потім королівський указ, потім весілля, довге й пишне, на цілу дію, з палаючими смолоскипами та головоломними інтригами…

І потім, нарешті, настала Перша ніч; як на Паулин погляд, тепер уже досвідчений — закохані забагато базікали в ліжку. Щоправда, на сцені все не так, як у житті, на сцені, як повторював Кович у якомусь давньому газетному інтерв’ю, все виразніше…

Вона відклала книжку. Перевела дух, дивлячись у сіру похмуру стелю. Як повернеться тепер її життя?! Вона тремтить під ковдрою, у вухах звучать древні весільні пісні — звідтіля, з пошарпаного, недбало кинутого томика… Вона чує відлуння хору, чує, як дзенькають, цокаючись, залізні чаші — їй здається, що це вона бере шлюб з дивною людиною на ім’я Тритан…

Усе надто заплуталося. Не варто аналізувати своє життя зараз; п’єси лишилося сторінок десять, треба дочитати, дійти до кінця — і аж тоді влаштувати перепочинок…

Дійство, що відбувається в Печері, Вічний Драматург описав однією великою ремаркою; Паула, заплющивши очі, бачить, як із-за кам’яного завалу вибирається люта саажиха. Хто б міг подумати, що тендітна наречена, ніжна стеблинка… Втім, характер у неї завжди був залізний. Тінь саажихи… Здається, в давньому театрі такі «умовні» сцени показували за допомогою тіней на білому полотні…

Молода самиця саага полює. Її здобиччю стане дрібний схруль, юнак-схруль, схруль-одинак; він так само беззахисний перед саагом, як, скажімо, тхоль чи царна…

Паулу пересмикнуло. Якщо цю п’єсу колись і ставили… Тут доречний тільки театр тіней. Натяк, образ, бо не виведеш же прямо на сцену, бр-р, саага…

Ось двоє завмерли одне навпроти одного. Самиця саага утроє більша — один крок, і над юним схрулем зімкнуться тихі води смерті…

Ремарка закінчилася. Драматург вибухнув віршами — патетичними сильними рядками, в яких ішлося про всеперемагаючу силу, про іскру, яку кожна людина проносить з собою у найдальший куточок темної Печери; людська іскра спалахнула в душі саажихи, вона впізнала в приреченому схрулі коханого й пощадила його. Остання ява п’єси була маленька: молодята прокидались у своїй спальні, дивились одне на одного, обмінювалися кількома ніжними рядками й розкривали одне одному обійми.

Паула відклала книжку й знову вп’ялася поглядом у стелю.

От, виходить, що мав на увазі Кович, говорячи про «дурний фінал». Казкове, гарне завершення, чудо, яке врятувало закоханих од горя й загибелі… Кович не вірить у чудеса. Але чому в неї, у Паули, й досі стоїть у горлі клубок?..

Вона перечитала сцену в Печері. І перечитала ще раз: вірші подобалися їй дедалі більше. Вона вирішила вивчити їх, переписати на окремий аркуш і зберігати у верхній, недоступній для Митика шухляді шафи — ану ж колись знадобляться…

Їй захотілося поговорити з Ковичем. По гарячих слідах довести йому, що він помиляється, що Вічний Драматург і в юності був Вічним і що фінал «Першої ночі» — єдино можливий у цій п’єсі фінал.

Вона вже хотіла вилізти з-під ковдри й побрести до телефону, проте в останню мить слабкість узяла своє, Паула згорнулася клубком, підтягши коліна до підборіддя, й заплющила очі. Потім…

У передмові — а виявилося, що в книжечці була й передмова, — невідомий магістр мистецтвознавства серед іншої інформації навів і легенду, яка надихнула юного Скроя на «Першу ніч»: «…і вранці, отямившись, протерла вона очі й побачила чоловіка свого поруч, однак тіло його було вже холодне, а на прекрасному обличчі закарбувався жах… І впізнала вона в його спотворених рисах занапащеного вночі звіра, і згадала смак його крові, і, не тямлячись од горя й жаху, схопила кинджал чоловіка свого й перерізала собі вени…»

Паула проковтнула клубок. Закрила книжку, відклала вбік; настав полудень, а Тритан і досі не дзвонив. Паула дедалі більше почувалася викинутою з води рибою.

Акваріумною рибкою… серед мокрих друзок акваріума…

Тритан теж помиляється. «Перша ніч» — аж ніяк не слабка п’єса. Можливо, Тритан судить її з професійного погляду, але ж п’єса про людей, а не про таємниці психіатрії!..

…Найдивніше, що вчора, прощаючись на сходах свого будинку, вона знову не попросила в Тритана номер телефону. А сам він не запропонував…

Паула дивилася в стелю. Голова їй паморочилась; здавалося, що диван погойдується, як тоді, в метро, і врочиста середньовічна музика, що не змовкала в Паулиних вухах з моменту прочитання п’єси, потроху змінювалася стукотом коліс та скигленням тунелів.

…І як їй облаштувати власне життя?! Ні на які тести вона більше не піде — це ясно… Якщо її стосунки з Тританом… Вона не хоче, щоб їх зв’язували сенсори-електроди. Вони або будуть разом, або…

Від необережного руху занив живіт. Паула ще ближче підтягла коліна до грудей; чому, питається, людині, яка пережила таку… подію… чом би їй не подзвонити… зранку?!

Дзвоник. Човгання Стефаниних капців, голова в прочинених дверях:

— Пауло, тебе…

Вона схопилася. Босоніж пробіглася до телефону:

— Алло?..

Дзвонив Кович.

— Дякую, — сказала вона, намагаючись, щоб голос не видав смутку й розчарування. — Дякую за книжку… По-моєму, гарний фінал. Це ж казка…

На тому кінці дроту сухо всміхнулися:

— Чому казка?

— Тому що, — кожне слово Паула промовляла через силу, — насправді це неможливо… Люди, знайомі, які живуть поруч… Практично ніколи не зустрічаються в Печері.

— Так? — здивувався Кович. — А ми з тобою?

Паулі довелося стримати роздратування:

— А ми — рідкісний виняток.

— Так каже пан Тритан Тодін?

Паула осіклась; самий тільки звук цього імені змусив її вкритися потом. Кович теж замовк — наче відчувши її сум’яття; пауза тривала, затягувалася, Паула відчувала, як швидко мокріють долоні.

— Що ж, — сказав Кович іншим тоном. — Діло житейське, ми ж не про те говоримо… Близькі люди не зустрічаються в Печері? А що, як зустрінуться? Кого ти той раз бачила? Ну, царн ти щоразу бачиш, і тхоликів… Твої колеги? Твої родичі? Ти не замислювалась, а вони в Печері — хто?..

Кович говорив легко й глумливо, однак не без натиску; Паулі стало страшно. Захотілося прикрити слухавку рукою — ану ж уривки розмови долетять до Стефани?!

— Це… не по телефону, — сказала вона майже пошепки.

— А чого ти боїшся?

— Я не боюся. Мені неприємно.

Якийсь час слухавка мовчала.

— Я, власне, чого подзвонив… Мені потрібна книжка. Терміново.

— А навіщо ви її мені давали? — здивувалась Паула.

— Хотів, щоб ти прочитала… І я тоді ще не знав, що вона може знадобитися мені так терміново… Розумієш, Пауло, казка, як ти кажеш, казка нікому не потрібна. Те, що я задумав… це аж ніяк не буде казка.

Паула мала спитати: а що ви задумали? Кович чекав од неї цього питання, проте вона не змогла вивергнути із себе ні краплини цікавості. Що їй до якоїсь там Психологічної драми?..

— Дякую за книжку, — повторила вона втомлено.

— Прошу, — відгукнувся Кович без захвату, але й без розчарування. — Завтра зможеш повернути?

— Так, — сказала Паула не дуже впевнено.

У слухавці помовчали.

— Слухай, Пауло… У тебе все гаразд?..

— Так, — повторила вона злякано.

— Якщо в тебе будуть… труднощі, — Кович затнувся, що загалом було йому не притаманно. — Коли що… май на увазі — я можу тобі допомогти. Принаймні спробую.

— Дякую, — сказала Паула майже щиро.

— Ну, бувай.

— До побачення…

Вона поклала слухавку й ледь устигла перевести дух, як телефон задзеленькотів знову.

— Привіт. Ти вже прокинулась?..

— О восьмій, — відгукнулася вона, відчуваючи, як запашіли бліді щоки. — Я прокинулась о восьмій…

Пауза.

— А я… просто, знаєш… боявся тебе розбудити.





* * *




Цілий день пропав, з’їдений депресією; Раман робив звичні справи, а за спиною в нього стояла примара двоногої істоти в переходах Печери. Власна безпорадність, абсолютно незвичний жах, і коротке слово, що явилося до нього відразу ж після пробудження: єгер…

Уранці в неділю йшла, як завжди, казка; Кович давно не контролював дитячих вистав, але теперішній його стан вимагав бурхливої діяльності, і через те він пішов на виставу, і вжахнувся від недбалості й розбалансованості постановки, а тому влаштував показове шмагання героя та героїні, побіжно похвалив Клору Кобець, що грала тропічного папугу, і розмазав по стінах сорокарічного «молодого актора», котрий усе життя подавав надії, але так їх і не подав, сподобився зіграти єдину головну роль — ведмедя в казці, — та й то запоров її так, що соромно дивитися…

Усе це Кович повідомив прямим текстом, у присутності безлічі свідків; «ведмідь» червонів і блід, вагаючись між праведним обуренням і готовністю до самогубства; закінчивши розбір, Раман піднявся до себе в кабінет у набагато кращому, ніж до того, настрої.

Там, у Печері, він бачив єгеря. Небувалий випадок. І небувала честь — єгер з’явився відкрито…

Це втішає. Якби з чорним саагом було щось негаразд — єгер, санітар Печери, не стояв би мов стовп. Нема у єгерів звички виставляти себе просто так, «на подивитися»…

Втім, що він, Раман, знає про єгерів?!

Дивно, але його задум, поки що нечіткий, бентежний задум, тільки зміцнів під впливом страшної зустрічі. Зміцнів, майже сформувався, пересилив депресію, і вже вранці в понеділок Раман зрозумів, що вперше за багато днів почуває себе добре.

Буденні справи крутились неначе самі собою; Раман хіба що зрідка підштовхував їх у потрібному напрямку, попивав свою звичну каву і з подивом усвідомлював, що такий хмільний стан скоро, скоро, скоро! — не навідував його вже чортзна-скільки років…

На третю було призначено прослуховування; кандидатів було четверо, троє дівчаток з театрального училища та круглоголовий актор з далекого провінційного театру. Йому вже було добряче за тридцять, Кович бачив, як він нервується — обтяжений родиною, відсутністю житла, з останньою надією хоч на якусь кар’єру… Раман лишив його на потім. Починати найкраще з дівчат.

Перша, довговолоса брюнетка, не годилася — з тих, хто після випускного вечора в училищі одразу втрачає примарне право йменуватися актрисою. Дивно, як їй вистачило зухвалості явитися до Ковича на перегляд; вона читала уривок з поеми і в найнапруженішому місці завила так фальшиво, що навіть її подруги, які тихенько сиділи в темному кутку репетиційної, голосно перевели дух.

— Дякую, — сказав Раман, не чекаючи, поки дівчина закінчить. — Будь ласка, хто наступний?..

Довговолоса постояла ще секунду, потім опустила руки, підняті в перебігу драматичних подій поеми, і, згорбившись, пішла до дверей. А годилося ж дочекатись, поки відпрацюють усі…

Дві інші дівулі винесли на його суд уривок із широко відомої комедійної п’єси; коротко стрижена брюнетка й хімічно завита блондинка голосно тарабанили текст, Раман, який саме спорожнив чергову чашечку кави, зразу ж визначив, що з постановкою їм допомагав хтось третій, режисер, темпераментний, однак плаский і погано навчений. Дівчата хоробро змінювали розгонисті мізансцени, виконували невідомі Ковичу завдання, все це голосно й упевнено, все це з претензією на професіоналізм; Раман поставив порожню чашку на стіл. Дівчата, може, й нічого, можливо, з майбутнім, та оцей невідомий постановник нап’яв на них чужий одяг, наглухо сховав те, що, власне, й могло б зацікавити прискіпливого Рамана…

Він дав дівчатам дограти до кінця. Сказав: «Дякую», — кивнув, пропонуючи сісти на колишні місця на дерев’яних кріслах, і запросив на майданчик останнього кандидата — нервового круглоголового провінціала.

Хлопцеві було важко. Він відтворював уривок з вистави, що давно йде на його власній, далекій провінційній сцені; він грав цей уривок без партнерів, точніше, з уявними партнерами, і Кович, обурений цим самодіяльним прийомом, хотів перервати претендента з самого початку — та потім передумав.

Хлопець був непоганий. Цікавий; здерти цей провінційний наліт, що встиг налипнути на нього, як голубиний послід липне на голови статуй… Утім, чи вдасться?.. Скільки йому років, навіть не тридцять, він не хлопчик, просто здається молодшим — інфантильно-кругле обличчя з темними провалами довкола очей, від невлаштованого життя та неминучих надмірностей…

Зрештою, хлопців набирати легше. Їх тут хоч греблю гати — гарячі поставки прямо з училища…

Хоч, якщо подумати, то брати вже зрілих, яскравих, знаючих собі ціну — зобов’язання й морока, тоді як цей, круглоголовий і нервовий, піде в будь-яку кабалу…

Хлопець закінчив сцену й одразу запропонував на вибір два драматичні монологи та ліричну поему; Кович похитав головою:

— Дякую, не треба…

Дівчат він одіслав одразу; реакція була неоднакова: стрижена брюнетка зневажливо спалахнула чорними очима й подумки заприсяглася довести цьому старому дурневі, від якого багатства він чванькувато відмовився; хімічна блондинка відразу ж зіщулилась. Мабуть, вийшовши із зали, розридається…

Самиця схруля й самичка тхоля, подумав Раман машинально. І не злякався, як раніше, своїх думок — вони прийшли природно, органічно, чого ж лякатися?..

Круглоголовому Раман запропонував контракт третього ступеня: безправне напівголодне існування без надання житла, з примарною можливістю росту; найдивніше, що хлопця це ощасливило. Розцвів, як троянда на світанку, подякував, ще не вірячи своїй удачі; Раман відкинув подяку. Подивимося, що буде далі, і чи не станеться так, що ненаситна утроба театру перемеле круглоголового, перетравить, щоб вивергнути з себе в огидному, непридатному для споживання вигляді…

У кабінеті до нього повернулося розслаблене, майже щасливе передчуття. Він приблизно знав, що робитиме, але конкретизувати ідею поки не збирався. Нехай поплаває в підсвідомості, дозріє, нехай побічним продуктом цього дозрівання якомога довше буде щасливе сп’яніння, бездумна ейфорія…

Насамперед він подзвонив Паулі Німробець і виявив, що її немає ні на роботі, ні вдома. Скрипки, що грали в його душі, трохи притихли; він сподівався ще сьогодні ввечері сісти за вивчення п’єси, а для цього треба було, щоб Паула її принесла. Тобто він, звісно, міг би взяти «Першу ніч» зі спеціальної закритої бібліотеки, але, по-перше, на це пішов би певний час, а по-друге, він звик до свого томика, він зжився з ним, як зживаються з одягом…

А крім того — він знав, де й з ким зараз Паула. Хоч на роботі впевнені, що вона «в архіві» — архів цей, імені пана Тритана Тодіна, не має з телебаченням нічого спільного…

Раман гмикнув, здивовано питаючи себе, що йому, власне кажучи, до амурних пригод Паули Німробець? Хіба що професійна цікавість режисера, спостерігача життя… А спостереження дуже цікаві. Він, Кович, голову дав би на відсіч, що у відносинах милої парочки сталася нарешті дуже важлива, переломна подія — і не далі як позавчора…

Він мав би пишатися своїм нюхом, та замість цього відчував неясне роздратування. Гм… ревнощі?..

Він засміявся; горобець, який сів було на підвіконня, злякано спурхнув і полетів.

Раман звик довіряти собі: якщо якісь його почуття здаються дивними йому самому — не варто ховатися від себе, варто докопатись… У випадку з Паулою причина, скоріше за все… Так. По-перше, він відчуває провину перед легковажною Німробець — за те… за ті ночі в Печері. А по-друге… ніде правди діти, його лякає особа пана Тодіна. І незрозуміло чому.

Цікаво, а пан Тодін у Печері — хто? Чомусь, думаючи про це, Кович із задоволенням вірив у твердження Тодіна, що люди, які живуть поруч, ніколи на зустрічаються в Печері. Раманові не хотілось зустрічатися в Печері з паном Тританом Тодіном, бо він, скоріше за все, звір могутній і малоприємний…

За годину до вечірньої вистави подзвонив вахтер: пана Ковича чекала «ця дівчина з телебачення», що «принесла панові Ковичу книжку»…

Він відгукнувся майже весело:

— Нехай підніметься!

Намагаючись дати назву почуттю, яке його охопило, він незабаром зупинився на слові «радість». Його радувала поява Паули; вона була на диво доречна. Як відповідний акорд. Власне, задум, що зрів зараз у похмурій Рамановій душі, багато в чому завдячував саме випадкові… який звів у Печері кровожерного саага та царну, яка не хотіла вмирати.

З першого ж погляду на неї йому стало ясно: щодо її стосунків з Тодіном він не помилився. Ба більше — Паула не просто переживала роман. Те, що сталося, не було другою, третьою, п’ятдесятою подією в її житті; Паула сяяла якимсь гарячковим світлом, і Раман цілком міг би її спитати: чи добре пройшла дефлорація?

Він ледве стримався. Питання висіло в нього на язиці, і загнати його назад у горло виявилось дуже нелегко; Паула відчула щось підозріле й насупилася:

— У мене що… прищик на носі? Чого ви так дивитесь?..

— То п’єса тобі сподобалась? — він із задоволенням взяв у руки зручний, із золотим тисненням томик. — І ваші думки не збіглися?

Якийсь час вона не розуміла, про що він, потім почервоніла:

— У нас, розумієте, є багато інших тем для розмови.

— Розумію, — сказав Раман, і в голосі його справді прозвучало розуміння, серйозне, на самісінькій межі глузування.

Паула підвела голову:

— Дякую за п’єсу… На все добре.

— Я хочу її поставити, — сказав Кович навздогін її спині.

Паула за інерцією відчинила двері, затрималася на порозі — потім не втрималася й обернулась.

— Так, — Раман кивнув. — «Першу ніч»… Її за всю історію ставили двічі чи тричі. Ще тоді, триста років тому…

— Ви серйозно? — спитала Паула пошепки.

— Подивися в енциклопедії. Не більше трьох разів…

— Ні, про ПОСТАНОВКУ — ви серйозно?

Кович помовчав, насолоджуючись її збентеженням. Він хотів її зачепити — і зачепив, і скільки завгодно може тепер милуватися круглими очима й роззявленим ротом…

У неї красиві губи. Породисті. Така, м-м-м, рідкісна форма…

— Авжеж, серйозно, Пауло. А що в цьому дивного?

— Це ж… не можна, — проговорила Паула майже з забобонним жахом.

— Чому? — Раман не спішив. Знав, що тепер вона без його дозволу не піде. — Чому не можна? Тому, що про Печеру?

— Ви ж самі розумієте, — сказала Паула невпевнено.

Раман знизав плечима:

— Чому? Що я повинен розуміти? Що на теми Печери розмовляти не годиться? Та хіба від мовчання Печера зникає? І хіба ви, я, всі… перестанемо вночі виходити на полювання? Чи, гм, на водопій, як там у вас водиться… То чого ж мовчати?..

Вона причинила двері. Інстинктивно, наче боялась чужих вух.

Кович посміхнувся:

— Та не червонійте… моя спільнице. Бо причина всього — знаєте хто?

— Аж ніяк, — сказала вона і справді почервоніла. — Ніяк… що ви вигадуєте?!

— Я вигадую? — здивувався він щиро. — А в кого я видер шматок шерсті? Хто тричі підряд змився, хто потім приперся до мене по касети, хто, врешті-решт, повідомив мені, що я бездарний режисер і після «Дівчинки…….

— То ви… — вона так обурилась, що забула про чемність. — То ви… заради ЦЬОГО? Щоб скандал? Думаєте, вам вдасться повернути… Через скандал?! Як останньому, бездарному, безпорадному… театр спалити, а на вогні сосиску засмажити?!

Гнів Паулі личив. Голос зривався — Раман із задоволенням подумав, що Клора Кобець у «Залізних білках» часом виводить себе саме на такий, справді священний стан… Як темпераментно. Як дієво. І яка вона, хай їй грець, вродлива в тому своєму рум’янці…

— Ви не маєте рації, — сказав він радісно. — Вас зачіпає — це нормально… Усіх зачіпає. Можна було б поставити п’єсу про щасливу любов асистентки з телебачення і психіатра середнього віку, але такі сюжети природні, ця історія не зачепить так глибоко, як…

— Ну ви й падлюка, — сказала вона майже спокійно. — Сааг.

І вийшла, грюкнувши дверима.





* * *




…А потім вона досхочу напилася з джерела. Від крапель, що зривалися з її губ, на темній поверхні води розбігалися легкі кола; білі вуха-мушлі стояли сторч, але найсильнішим і найвиразнішим залишався саме цей звук: крап… крап…

У Печері було тихо. Дивно спокійно, навіть світляні жуки насмілилися спуститися з-під стелі й спіралями закружляли серед сталагмітів — і по величезному залу затанцювали відблиски; царна побачила себе, багато разів повторену в неясному танку її власних тіней. Побачила і злякалася, але вуха сказали їй, що боятися нічого, а очам вона зроду не довіряла.

Крап… крап…

Танець жуків знову злетів під стелю — царна напружилася, стрімко перебираючи нитки звуків та згуків. Серед звичних сірих мотузочків — крила жуків, шелест вітру, вовтузіння черв’яків на дні вогких щілин — виразно проступили два жовті небезпечні шнурки: до залу наближалися схрулі, і один переслідував другого.

Схруль смертельно небезпечний для царни.

Та тільки не під час гону.

Довше живе той, хто вміє порівняти загрозу для життя і свій власний страх; царна затаїлася, невидима серед каміння, нерухома, мов каміння.

Самиця мчала не для того, щоб утекти від самця. Самиця випробовувала його сили, підхльостувала інстинкти, з кожним стрибком стаючи дедалі бажанішою; під блимання світла від високого танку жуків царна бачила, як самець догнав самицю посеред залу, серед лісу сталагмітів, на подушці підсохлого моху. Вуха царнині здригнулися від удару, від вибуху звуків.

Довгі морди схрулів, здається, сплелися. Страшні рила терлися одне об одне з лютою ніжністю; навіть слабкий царнин ніс уловив пряний запах шлюбного ігрища. Запах збуджених схрулів.

Дійство тривало; самець, після того як довго й наполегливо переслідував подругу, тепер міг собі дозволити не квапитися. Схопивши самицю за жилавий хвіст і надавши свій власний хвіст на ласку її вигнутих зубів, він раз по раз перекочувався через її тіло, і низький весільний рик його з кожною хвилиною дужчав; схрулиха скавуліла, проте не від болю, а від хоті.

Царна не стояла вже непорушно, мов камінь. Вона тремтіла — від кінчиків вух аж до ратичок, потонулих у пожухлій моховій підстилці.

Схрулі возз’єдналися.

Дві огидні хижі тварюки злилися в одну, не менш хижу, проте майже чудову; принаймні ця нова тварина була доречна. Як фігурні ікла сталактитів, як колони сталагмітів, як танок світляних жуків та розсип самоцвітів, а зал, освітлений рухливими ліхтариками, був чудовий навіть з погляду царни. Мить вона милувалася піком шлюбного ігрища, а потім гримнуло виття з двох горлянок, і бідолашні її вуха не витримали й наказали ногам тікати.

Тікати.

Вона відразу зрозуміла, що її не переслідують; можливо, вже через секунду вдоволені хижаки кинулись би за нею, а ще через кілька хвилин на смерть побилися б над закривавленим тілом. Царні не судилося про це довідатись — інстинкт підказав їй найкращу мить для втечі.

Бо задовольнити пристрасть для схрулів поки що було важливіше, ніж утамувати голод. Бо, захопившись спарюванням, вони не помітили, як утекло, вислизнуло м’ясо.





* * *




У вівторок вона зустріла в коридорі оператора Саву і той привітно всміхнувся й запитав, як справи.

— Нормально, — відповіла Паула, думаючи про своє.

Сава крекнув і запропонував спуститися в «скляночку» на каву, Паула із запізненням здивувалася. Хай би Сава виявляв свою увагу трохи раніше; тепер, за законом серії, з Паулою загравали всі підряд — зірка-телеведучий з першого каналу, хлопчисько-прибиральник шістнадцяти років, водій, який возив Розганяєву групу, і ще хтось, Паула вже не пам’ятала хто…

— Дякую, — сказала вона з утомленою усмішкою. — Сьогодні, знаєте… ніяк не можу.

Вона пішла, а розчарований Сава лишився.

Секретарка Лора, що, як звичайно, стерегла Розганяїв спокій, підозріло на неї глипнула:

— Знов сяєш, Німробець?

— Сяю, — відгукнулася Паула, наче так і треба.

Учора ввечері вона подзвонила Стефані й повідомила, що не прийде ночувати. Сестричка пережила короткий шок, а потім сердитим голосом веліла «не захоплюватися спиртним, а вранці обов’язково поснідати».

А Паула, між іншим, п’яніла й без вина. Її мозок виробляв ці, як їх… речовини, назву яких міг вимовити хіба що Тритан. Ці речовини, що народжуються під дією алкоголю, вироблялися в Паулиному мозку самі собою; до миті, коли Тритан уклав її в ліжко, Паула була вже геть п’яна.

Ніч була, мов густа, трохи задушлива, дуже тепла й дуже м’яка хмара; Паула то занурювалася в неї, то виринала назад, у сон; уранці, коли в щілинку портьєр пробився перший насторожений промінець, Паула, напівсонна, сказала Тританові на вухо:

— А Кович хоче ставити «Першу ніч»…

— Так? — здивувався він, теж напівсонний. — Може, це він так пожартував?..

— Може, — відгукнулася Паула, трошки подумавши. — А я його саагом обізвала…

— Даремно, — сказав Тритан зітхнувши. — Та не біда…

І впіймав її губи.

І вона забула про Ковича.

І про Розганяя теж забула, а на вівторок було призначено запис, і якби не Тритан, то вона б напевно спізнилась, але Тритан стра-шен-но точно відчуває час…

Героями нової передачі було подружжя письменників; Паула не читала їхніх книжок і навіть не чула прізвища, однак Розганяй, здіймаючи пальця, раз чи двічі повторив: «Це елітарна література». Уміщене в кадр, подружжя заціпеніло, застигло, наче розлитий у формочки віск; обом страшенно заважали власні руки й волосся, а також прожектори, мікрофони-петлички і особливо Розганяй, який, відтінюючи загальмованість гостей, цього разу вирізнявся особливою рухливістю та красномовністю.

Уся трійця врочисто сиділа у високих кріслах перед складною, спеціально для Розганяя виготовленою вигородкою; меланхолійний декоратор раз у раз заходив у кадр, щоб поправити гірлянду штучних квітів чи мальовничіше розташувати складки спадаючої тканини. Обов’язковою деталлю інтер’єра були написані подружжям книжки; до Паулиних обов’язків належало, крім усього іншого, тягати цілий стос глянцевих томів і стежити, щоб жодна цінна книженція, боронь боже, не загубилася.

Запис ішов довго й нервово. Подружжя незабаром спітніло, й гримерка в білому халатику бігала туди-сюди, літала, наче підстаркувата важка міль. Розганяй довго й терпляче домагався від літераторів живої інтонації та блиску в очах — Паулі раз у раз здавалося, що успіх близько, бо при вимкнених камерах парочка поводилася цілком пристойно і навіть привабливо. Та щойно лунала команда «запис», як парочка ціпеніла знову, наче червоні вогники увімкнених камер були паралізуючими очима удава.

Нарешті Розганяй удався до старого трюку: тепер оператор умикав лампочку в перервах між зйомками, а при працюючій камері вогник гас. Процес пішов краще, подружжя пожвавішало, і хитромудрий Розганяй у підсумку одержав добрячий шматок пристойного живого матеріалу.

Закінчили біля десятої вечора; літератори нагадували дві порожні лимонні шкурки і, як здавалося Паулі, про себе клялися більше ніколи не погоджуватись на такі авантюри. Звукооператор спритно звільняв їх од провідків-петличок; Паула ретельно зібрала з підставок численні книжки — і все одно в Розганяєвому кабінеті з’ясувалося, що одна, в паперовій палітурці, підступно уникла її уваги й залишилася в студії.

Паула не чекала ліфта. Вона цокала каблуками по сходах, ковзала долонею по лакових перилах і думала, як дзвонитиме Тританові. Бо сьогодні він знов її покличе, не важливо, що буде завтра, сьогодні вдень він їй сказав: звільнишся — одразу дзвони…

І от вона майже звільнилася.

При підході до студії, у довгому коридорі, їй почувся далекий низький звук; вона навіть здивовано зупинилась. Ніби рикнула велика лебідка… Втім, мало які звуки можна почути в телецентрі, нехай навіть і ввечері. Паула, знизавши плечима, рушила далі — і тоді раптом зрозуміла, що саме нагадує цей дивний звук.

Віддалене ревіння саага в переходах Печери.

Їй потрібен був час, щоб віддихатись; така легкодухість здавалася їй ганебною. Хто сказав, що вона ще хоч раз у житті зустріне саага? Чому вона дозволяє примарам Печери мати над собою таку владу?!

Вона труснула головою й знову подумала про Тритана; сьогодні вдень він їй сказав… У студії панувала напівтемрява; вимкнені камери бездушно дивилися в підлогу. Намагаючись не спіткнутися в темряві об кабель, Паула пробиралася до безлюдної декорації. З широкого вікна апаратної падало неяскраве світло, ледь помітною плямою лежало посеред студії, проте декорація залишалася в тіні, і Паула засумнівалася, що знайде тут книжку. Треба було попросити декораторів — уранці, коли вигородку розбиратимуть…

Вона навмання пошукала серед штучних квітів, укололася об шпильку, розізлилась; книжка знайшлася цілком несподівано — Паула на неї наступила. Погано, якщо залишиться вм’ятина від каблука. Автори можуть образитись…

Запах. Звідки цей вогкий холодний запах? Ще мить — і на зворотній дерев’яній стороні декорацій їй привидяться мерехтливі лишайники…

Вона практично навмання рушила до виходу — трохи квапливіше, ніж годилося, і звісно, відразу ж спіткнулася об плетиво кабелів. І ледь не впала, і здригнулась, і озирнулась, мов зацькований звір.

Студія мовчала. Холонули прожектори, звисаючи з далекої стелі, наче круглі рачачі очі; важкими водоспадами звисали полотнища фону, одяг студії, її лаштунки й завіса, багатотонна спідничка, що оперізувала величезне приміщення, ловлячи пил і приглушуючи сторонні звуки…

З-за фону блискавично, безшумно вискочили дві кішки. Сірими тінями метнулися до тільки їм відомого виходу; Паула смикнулася й тут же вилаяла себе за боягузтво. Уже й котів боїться…

Груба тканина фону здригнулася. Так, наче там, між завісою й стіною, була жива істота; це декоратор, чомусь подумала Паула. Що він там, у темряві, забув…

Завіса здригнулася знову — хтось торкнувся її на рівні двох людських зростів. Декоратор, видно, навіщось виліз на драбину…

— Сашко! — покликала Паула сухими губами. — Це ви там?..

Тканина фону затріщала.

Паула стояла, неспроможна зрушити з місця; тканина розповзалася, відкриваючи широку тріщину, і звідти, з чорноти, прямо на Паулу вибиралося таке ж чорне, з короткою цупкою шерстю, з мордою, що складалася з самих тільки щелеп, а поверх щелеп сиділи маленькі, як атавізм, каламутні очі-свердлики…

Для Паули настала темрява.

Вона отямилася від того, що навколо юрмилися люди; у студії горіло «чергове» світло, високо, майже під стелею, зсувались і розсувалися схилені голови — Розганяй, декоратор Сашко, секретарка Лора, оператори, редактор, другий режисер, асистенти, ще хтось…

Їй допомогли встати.

Вона одразу ж подивилася… ні, хотіла подивитися. Бо в останню мить їй забракло мужності; «чергове» освітлення робило студію маленькою й безпечною, Паула знову зібралася з духом і глянула…

Фон був надірваний. Ледь-ледь, коло самої підлоги, і дірка була явно недостатня, щоб випустити із себе саага на весь зріст…

Їй знову дали понюхати якоїсь гидоти, від якої зсудомило щелепи, однак прояснилось у голові; Розганяй допитувався, що сталось, і Паула була йому вдячна за ці сварливі інтонації. Значно більше, ніж за перелякане Лорине квоктання, за підкреслену увагу відеоінженера…

Вона змогла нарешті втриматися на ногах. Каблуки підгиналися, з неї стягли туфлі. У самих шкарпетках, у супроводі заклопотаного почту Паула добралася до найближчого приміщення з диваном — гримерки; хвилини через три адміністраторка завела двох високих, у білих халатах, з величенькими сумками через плече…

Ще через тридцять секунд гримерка спорожніла. Паула лежала на дивані, один з чоловіків тримав її голову на колінах, і вона відчувала одночасно полегшення й тривогу.

— Раптовий страх?

Другий сидів навпроти, на високому табуреті, й клацав клавішами блокнота на підтягнутому коліні:

— Паула Німробець… Ось, ваше ім’я згадується у зв’язку з якимось інцидентом на вулиці, і теж раптовий невмотивований страх… Вам щось привиділося на ліхтарному стовпі, так?

— Так… — видихнула Паула, і рука першого чоловіка зразу ж заспокійливо погладила її по голові.

— Що було цього разу?

Паула замружилась; морда з чорними іклами, глибоко посаджені очі-свердлики…

— Він… переслідує… ганяється за мною… вже й ТУТ?..

— Хто? — м’яко спитав той, що сидів на табуреті.

На Паулу накотилася хвиля сорому. Видихнула ледь чутно:

— Сааг…

Той, що тримав Паулину голову на колінах, швидко взяв її за зап’ястя. Наткнувся на білий браслет, на секунду завагався, потім посунув прикрасу вище, ближче до ліктя, полічив пульс. Перезирнувся зі своїм супутником.

— Усе буде добре, Пауло. Усе буде гаразд… Поїдете з нами.





* * *




Сааги дивилися на неї з весняної ночі. Чорні рила численних саагів.

Перший раз її вкололи ще в машині, причому на її прохання — вона відчувала, як помалу з’їжджає з глузду, й боялася з’їхати безповоротно.

— Та ну, Пауло, діло житейське, незабаром усе минеться, з кожним може статися, не бійтеся…

Усі ці пусті слова, як не дивно, її заспокоювали. Банальні фрази й ситуацію робили банальною — ніби людина надворі спіткнулась і розбила коліно.

— Не хвилюйтеся, що ви, звичайна річ…

Після уколу Паула впала в сонне заціпеніння; машина мчала по нічних вулицях, і зсередини в ній було тільки одне вікно, що дивилося назад, і бруківка з вологими слідами від поливальниць вислизала, зникала, текла, мов річка…

Після прибуття в лікарню Паулу вкололи ще раз — уже незрозуміло навіщо. Можливо, щоб не травмувати її зайвий раз процедурою госпіталізації; так чи так, але отямилась вона вже вдень, у ліжку, з широким пластиром на лобі та двома маленькими наліпками на скронях. Під пластиром сиділи сенсори, і під наліпками ховалися теж вони, кляті, а на згині руки виднівся акуратний слід голки.

Здавалось би, вона мала прокинутись і здивуватись. Мала б у паніці гадати, що сталося й куди вона потрапила, шукати очима звичні прикмети власної кімнати, щипати себе за руку, щоб прогнати залишки сну; замість цього вона отямилася з повним усвідомленням всього, що сталося. Проклята Печера, сааг, який тричі на неї нападав, не минули безслідно для Паулиної психіки. Клятий Кович…

Звук, що з’явився ледь чи не з-під ліжка, змусив її здригнутися. Їй чомусь не спадало на думку, що тут, у палаті, може так буденно й життєрадісно задзвонити телефон.

— Панно Німробець, добрий день… Я лікар, лікуватиму вас, Столь Барис, радий, що вам стало краще…

Паула механічно помацала пластир на лобі. Непевно відповіла:

— Дякую…

— Я зроблю все можливе, щоб скоріше повернути вам повне душевне здоров’я. Ні про що не турбуйтеся: через кілька годин ми з вами зустрінемось і почнемо лікування.

— Я…

— Так що ви хотіли запитати?

— Розумієте, моя сестра…

— їй повідомили.

Паула закусила губу, уявляючи, як витяглося в соломину Стефанине обличчя.

— А… вона?

— Усе гаразд. Їй усе докладно пояснили, вона бажає вам якнайскоріше одужати, справа ж, загалом, нескладна…

Паула ковтнула слину. Добре було б хоч запитати, як її хвороба взагалі-то називається.

— А ще… — пробурмотіла вона прохально. — Пан Тритан Тодін, можливо, ви знаєте, він працює у вашому відомстві…

Здається, її співрозмовник затнувся. Буквально на частку секунди; зрештою, Паула могла й помилитися. Можна подумати, що всі на світі люди повинні вимовляти Тританове ім’я з нездоланним трепетом…

— А… Він працював з вами по тестовій програмі? Йому теж повідомили.

— То, може, — Паула заговорила швидше, наче боячись, що співрозмовник покладе слухавку. — Може, я могла б з ним сьогодні зустрітися?..

Пауза, тепер уже помітна.

— Бачите, Пауло… Найближчим часом я не можу вам обіцяти ніяких зустрічей. Мінімум подразників, мінімум вражень, якомога повніша ізоляція — треба потерпіти, добре?

Оце вже несподіванка. Паула чомусь була впевнена, що…

— Але ж він лікар, — сказала вона безпорадно. — Він же цей… експерт…

Голос у слухавці знайшов саме ту лікарську інтонацію, проти якої годі щось заперечувати:

— Коли він відповідатиме за ваше лікування, тоді, можливо… А поки що ваш лікар — я. Гаразд?

Паула знов помацала пластир на лобі. Цікаво, яку картину видають зараз сенсори…

— Гаразд, — ледве промовила вона. — Що ж удієш.

— Усе буде добре, Пауло, — повторив, наче заклинання, невидимий доктор Барис. — До зустрічі…

— До зустрічі, — відгукнулась вона механічно і, вже поклавши слухавку, зрозуміла, що зустрічатися з цим співрозмовником їй не дуже й хочеться.

Дрібні неприємності почалися хвилин за десять.

Піжама була нічого собі, цілком, між іншим, елегантна; Паула одягла халат — і тоді з жахом виявила, що всі відповідні санітарні зручності й не думали ховатися. Ні стінки, ні ширмочки — усе на видноті і так само природно, як, скажімо, журнальний столик. Частина обстановки…

Паула не те що злякалася — їй стало тоскно. Безсоромний, відкритий усім поглядам унітаз був тяжким атрибутом її нового статусу: вона хвора.

Їй захотілося вийти в коридор — може, десь знайдеться затишніший нужник; вхідні двері були не просто замкнені — позбавлені ручки. Сліпа частина стіни оббита м’яким. Імовірно, щоб хворий, якщо зажадає волі, не розбив об замкнені двері свою слабу голову…

Паула сіла на ліжко.

От чого вона в житті не пробувала, то це сидіти під замком.

Випустіть мене, випустіть мене, випустіть…

…Хоч що вона знає про так звані «нестійкі стани психіки»?.. Ану ж коли їй явиться черговий сааг, вона, рятуючись од власної галюцинації, захоче вистрибнути у вікно?..

Поверх тут п’ятий чи шостий. У скло вплавлено майже непомітну, дуже гарну сіточку. Залізне мереживо…

Паула постояла коло підвіконня, дивлячись на далеку клумбу з пишним фонтаном; повернулася до ліжка, підняла слухавку й довго вслухалася в її холодне, байдуже мовчання.

Що діється зі світом? Ще вчора він був такий неймовірно величезний, що непогано було б, якби він зменшився… А вже сьогодні його скрутили джгутом і запхнули в шкаралупку білої кімнати. Бо на те, що за вікном, можна не зважати. Це не світ, це мертва декорація, і як Паулі знати, що цівки фонтана справжні, в житті вона бачила стільки підробок… Блискучі синтетичні стрічечки, які знизу піддувають повітряним струменем з пилососа…

Це не назавжди, сказала вона сама собі. Це тимчасово. Це незабаром закінчиться, це ненадовго…

Жарти жартами, але санітарними зручностями скористатися доведеться. Рано чи пізно… усе-таки рано.

Вона переборола легкодухе бажання скоріше віддерти з лоба клятий пластир. Якщо їм треба спостерігати — нехай спостерігають. Може, скоріше вилікують…

Їм треба спостерігати.

Вона здригнулася від незрозумілої тривоги, підняла очі до стелі. Пробігла поглядом по візерунках та тріщинах: мальовані завитушки, створені, щоб давати відпочинок блукаючому божевільному погляду…

Так і є. Он. Крихітна кругла виїмка з ледь помітною лінзочкою всередині. І навпроти… У двох кутках. Двоє безсонних всевидющих очей.

Хвилин п’ятнадцять Паула сиділа пригнічена, дивилася в простирадло й ковтала сльози.

От що буває з тими, кому наяву ввижаються чорні сааги. От що з ними буває — для їхньої ж користі; душ десять безпристрасних спостерігачів стоять зараз перед монітором і дивляться, як Паула Німробець збирається справити нужду…

Це що, теж необхідно для її якнайскорішого одужання?!

А може, й усі сто, запитав внутрішній глузливий голос. Ану, не сковуй уяву, цілий майдан безсовісних лікарів зібрався перед екраном тільки для того, щоб…

Паула розізлилась.

Зняла з ліжка блакитне простирадло, вкрилася ним з головою, спорудивши щось схоже на пересувний намет. У такому вигляді дочалапала до унітаза, розкинула намет над його білосніжною чашею і подумки показала всім спостерігачам довгого язика.





* * *




Рожевий схруль — не здобич. Відплюнувши закривавлену шкурку, чорний хижак продовжив шлях — дивно роздратований, ніби нещасна маленька тварина познущалася з нього, надавши себе як жертву.

Він плив з коридору в коридор. Він тік. І Печера звично змовкала йому назустріч. І гасли лишайники, і зграйки світляних жуків утягувалися в невидимі щілини та дірки. А він — чорний сааг — ішов. Проте задоволення від ходи не відчував.

За рогом, на порозі величезного темного залу, його коротка шерсть стала дибки. Тут…

Він не пам’ятав. Він не пам’ятав неприродної двоногої фігури, однак очі його увійшли ще глибше в кістку, а лапи підігнулися, притискаючи черево до каменя. Тут лежав він, безпомічний, жертва…

Глухий звук, що виник у його горлі, змусив захлинутися від жаху все живе на багато переходів навколо. Ганебне полювання, а тепер іще й пам’ять про приниження, про власний страх — сааг заревів, і все живе кинулося що було сили — рятуватися, тікати, паніка, паніка…

І він кинувся слідом — майже навмання, і покришений на миті час зашелестів по його шкурі, не завдаючи шкоди, не встигаючи втримати. Ще кидок…

Коричнева схрулиха, в’язнучи в секундах, опинилася в межах його досяжності, та він зупинився. Запах. Інший, але не менш хвилюючий запах. Рідкісний…

Сіра саажиха була молодша. Сіра саажиха була майже вполовину менша — ні, не сіра, попеляста, перелякана не менше, ніж усі ці боягузливі схрулі-втікачі…

Він побачив Печеру в темно-червоному тремтячому світлі.

Попеляста саажиха була майже так само швидка, як і він. І вона не загравала — вона по-справжньому боялась, і хвилі її страху накривали його з головою, і тонула, каламутилася свідомість…

Білі спалахи в мозку.

Він наздогнав її на березі неширокого озерця — на водопої, святому місці, що зберігає запахи всіх можливих у цьому світі жертв. І, кидаючись на Попелясту крізь завмерлий час, він уже знав, що сьогоднішня жертва — най…

Вона поранилась об каміння. Її страх переміг усі інші інстинкти — не боячись болю, вона рвалася й рвалася, залишаючи на виступах каміння клаптики красивої попелястої шерсті. Вона намагалася боронитись — раз чи двічі він насилу уник її іклів; вона була слабша, і її страх був майже відчутний, страх був матеріальний, він був солодкий.

Захлинаючись переможним криком, він зробив з нею, що хотів. Крізь білі спалахи, що застували чорний світ, відчув її біль; повторив іще й іще, і для певності придержав її зубами за горло, хоча вона й так уже не боронилася — знесиліла від болю і від боротьби. У її запаху злилися найкращі з відомих йому ароматів крові, покори, страху.

…Потім він отямився.

Попеляста лежала — наполовину в бурій воді — зім’ята, пошматована, напівмертва; її запах притупився, або ж притупився його нюх, він не знав. Байдуже постоявши поруч, він нахилив морду — Попеляста дивилась каламутно, крізь нього, по сірих іклах стікала червона слина.

Він провів язиком по липких бурульках її шерсті — і не відчув нічого, розпростерте тіло не здригнулося, а в роті не відчувалося ніякого смаку; тоді він повернувся, щоб піти.

За мить на його плечі стислися її щелепи.

Вона промахнулась не набагато — ще трошки, і, захопивши артерію, вона б могла його вбити.

Та вона промахнулась.





* * *




Дін, Раманів учень і годованець, репетирував на сцені свій другий самостійний спектакль — мюзикл з життя веселих селян. Раман хвилин п’ятнадцять спостерігав за репетицією з партеру; масовка-балет гасала за лаштунки й на сцену, танцювальні дівчата хизувалися пишними сорочками й спідничками в сільському стилі, але майже геть прозорими: чомусь художник по костюмах бачив веселих селянок саме так.

Поява в залі художнього керівника не минула непомітно; поки Дін утовкмачував щось головному героєві, зграйка масовочних дівчаток потихеньку перемістилася з глибини сцени до самого її краю. Селянки, юні й довгоногі, навіть тупцювати на місці ухитрялися зграбно; Кович ловив на собі ніби випадкові, ніби побіжні, та через це не менш кокетливі погляди.

Кравецький цех спізнювався з костюмами; Раман нудним голосом пояснив завідувачу постановочної частини, що станеться, якщо до наступного вівторка не буде нарешті закуплено й змонтовано селянські літаючі будиночки. Художник, який теж був тут, з піною на губах доводив комусь, що грубі макети не годяться, і готові собачі будки, які продає товариство тваринників, не годяться так само; кожен будиночок має бути органічний і обжитий, мюзикл, звісно, мюзиклом, але груба бутафорія здатна вбити будь-який задум… Раман нацькував художника на завідувача постановочної і зі спокійною душею піднявся в кабінет.

Томик Вічного Драматурга лежав у внутрішній кишені піджака. Вже кілька днів Раман відчував забобонний страх при думці, що книжка може загубитися — вона талісман, ця книжка… З кожним днем він щасливішав. Його задум зріє, мов яблуко; Раман розуміє, що плід росте трохи отруйний, але йому ані крихти не страшно. Азарт, радість, свист вітру у вухах…

Сьогодні четвер, отже, сьогодні вийде в ефір передача, створена паном Мирелем-Розганяєм за активної участі такої собі Паули Німробець. Знаменний день.

— Алло, студія художніх програм? Четвертий канал? Можна Німробець?..

Здається, на тому кінці дроту чхнули. У всякому разі, видали дивний здавлений звук.

— Алло, — повторив він нетерпляче. — Німробець є чи нема?

— Ви знаєте, — зляканий жіночий голос, на думку спадає слово «курка». — Ви знаєте, тут така річ. Її немає.

— Коли вона буде?

Знову пауза.

— Ви знаєте… невідомо.

Нові новини.

— Вона що, звільнилася? — запитав він глузливо, йому навіть здалося, що це вдалий жарт.

Пауза… Напрочуд загальмована дамочка сидить сьогодні на телефоні в пана Розганяя.

— Ви знаєте…

— Не знаю! Коли можна передзвонити?..

Пауза.

— Ви знаєте… Вона занедужала.

То чого зразу не сказала?!

Не прощаючись, він поклав слухавку. По пам’яті набрав домашній номер Німробець; «алло», сказала жінка зі схожим на Паулин, але значно владнішим голосом. Сестра.

— Будьте ласкаві, покличте Паулу.

Пауза.

Вони що, змовились?!

— А хто її питає?

У Паулиної сестри була звичка ставити непотрібні питання.

— Це Раман Кович, — сказав він утомлено.

— На жаль, Паула хвора, — сказала ця жінка сухим і водночас жалісним голосом.

— Вона що, не може взяти слухавку?

— Вона в лікарні, — цього разу в голосі співбесідниці промайнув докір.

Тепер затнувся Раман. І йому чомусь одразу привиділась примара сірої машини, яка вилітає з-за рогу. Її збили?!

— Що з нею?

— Вона хвора, — повторила жінка строго.

— Та що в неї, хай йому грець, за хвороба?!

Пауза. Жінка про щось міркує. Треба сказати, довго.

— Ви — пан режисер Кович?

— Так, — запевнив він так лагідно, як тільки міг.

— У Паули гострий розлад психіки. Лікар каже, що останнім часом серед молоді… на жаль, досить часто.

— У Паули гострий розлад психіки?!

— На жаль…

Раманові здалося, що він бачить, як жінка на тому кінці дроту міцно стискає губи. Їй самій важко й гірко, а тут ще набридають своїми питаннями позбавлені такту режисери…

— У ЯКІЙ вона лікарні?

Пауза.

— У клініці… при центрі психологічної реабілітації.

Так.

— Дякую… У вас є телефон її лікаря?

Співрозмовниця знову стисла губи. Напевно.

— На жаль… Розумієте, це доволі інтимне питання. Передзвоніть через кілька днів — можливо, я зумію сказати вам що-небудь нове…

— Телефон лікаря у вас є чи нема?!

— Є, — відповіла дама з гідністю. — Але я, даруйте, найближча Паулина родичка… А ви, на жаль…

Раман хотів кинути слухавку, проте стримався. Можливо, добрі стосунки з цією жінкою йому ще знадобляться.

Наступні п’ять хвилин пішли в нього на безглузде розглядання стільниці; думка, що Паула занедужала, чомусь не вкладалася в рамки здорового глузду. Тобто жодних раціональних пояснень своїм сумнівам Раман не знаходив, але інтуїція — а він звик довіряти інтуїції — жовчно сміялась у відповідь на заяву про Паулину хворобу.

Чи?..

Сіра машина — от що крутиться на краю свідомості і не дає спокою. Сіра машина, що кинулась на Паулу з-за рогу… Усі її страхи, повішеники на ліхтарних стовпах, уся ця чортівня…

Зазирнула з якимось проханням секретарка — він суворим голосом звелів їй звернутися пізніше. Подзвонили з Відділу мистецтв при Раді, запросили на нараду — Раман пообіцяв з’явитися, наперед знаючи, що нікуди не піде. Тим більше що у Відділі мистецтв він не знайде жодної потрібної в такій ситуації людини…

Добре, що його зв’язки не обмежуються Відділом мистецтв.

Вивудивши з шухляди пошарпаний нотатник, він якийсь час міркував, сортуючи імена й телефони, які до них додавалися; потім набрав один, не найкоротший, проте й не особливо довгий.

— А-а-а, Раман? Як справи, потрібна допомога?

Власник цього життєрадісного голосу був наділений достатньою владою, щоб дозволити собі повну зневагу до норм етикету.

— Я хотів би знати номер телефону, — сказав Раман без передмов, — однієї людини з центру психологічної реабілітації. Такого собі хлопця, звати якого Тритан Тодін.

— Гм, — здивовано сказала слухавка. — Цей хлопець, між іншим, співкоординатор Пізнавальної глави.

Кович аж свиснув:

— Років сорока, чорнявий, з таким голосом, як бас-труба?

— Це він.

— Я дуже хочу йому подзвонити. Запросити, як то кажуть, на прем’єру.

— Гм, — поміркувала трубка. — Тоді, мабуть, і мене запроси… Що ж. Записуй…

Телефонних номерів було штук десять. Половина з них не відповідала, половина п’ятьма різними голосами повідомила, що з паном Тодіном зараз зв’язатися неможливо.

— Це Раман Кович, — повторив він п’ять разів з наполегливістю, вартою кращого застосування. — Будьте ласкаві, перекажіть панові Тодіну, що з ним хотів говорити режисер Раман Кович…

Усі п’ять приємних голосів чудово знали, хто такий Раман, і запевняли, що зроблять усе можливе, щоб і пан Тодін довідався про його дзвінок.

Наразі це було все, що Раман міг удіяти.

За вічно відчиненими вікнами кабінету весна змінювала літо; томик п’єс Вічного Драматурга Скроя, що зручно влаштувався у внутрішній кишені піджака, пропалював Раманові бік. Треба їхати додому, треба взяти чистий папір і олівець, треба зосередитись, прикинути, розписати…

На сходовому майданчику курила дівчинка з масовки. Побачила Рамана, всміхнулася двічі — перший раз скромно, другий раз кокетливо. Миле, чисте обличчя, тонкі довгі ніжки, розсипчасті кучері, цілковита радість життя — дурненька, зате яка натхненна…

— Ви вранці непогано працювали, — сказав він, затримавши крок.

Дівчинка почервоніла й кліпнула віями:

— Я старалася…

— Старайтеся й далі, — він підняв пальця, мов ілюстрація з повчальної дитячої книжки. — Можливо, незабаром у вас з’явиться більша роль, тільки доведеться дуже багато працювати… Такий наш тяжкий хліб — робота, робота, ще раз робота!..

Дівчинка сяяла. Раманів повчальний палець затерп; він опустив руку, кивнув ощасливленій ним ясочці й рушив по сходах униз.

Як мало треба людині… як мало треба для повного щастя юній дівчинці з масовки. І який він, Раман Кович, похмурий, заклопотаний і старий.





* * *




Відчуття часу вона втратила одразу ж.

Її лікар, доктор Барис, виявився високим сутулим чоловіком з професійно доброзичливою усмішкою. Процедури, що мали відновити Паулин уражений мозок, не вимагали, виявляється, Паулиної співучасті, і тому її на другій же хвилині занурили в напівсон. Відчуття було бридке — Паула ніби плавала в пекучій рідині, намагалась і не могла розплющити очі, їй здавалося, що лікарі хочуть відрізати їй ногу. Обов’язково відрізати ногу, а вона безпорадна й не може їм завадити…

Потім вона знепритомніла по-справжньому. Ще потім отямилася через те, що їй обтирали лице прохолодним і липким, а над головою висіли два напружені, якісь кам’яні обличчя, і в одному зі співрозмовників Паула впізнала доктора Бариса, а другий був їй незнайомий. Обом, здавалося, було наплювати на розпростерту на столі пацієнтку, вони сперечалися, вони зчепилися не на життя, а на смерть, а Паула байдуже дивилася на їхню сутичку. У Бариса смикалася щока, той, другий, так злісно стис губи, що незабаром їх геть не лишилося — тільки чорний проріз рота:

— …якщо він довідається…

— А як по-іншому?! Ці методи… Він хоче чужими руками… і в річку зайти, і штанців не замочити?..

— Результат… ізоморфна форма…

— …синапс… ні, ти подивись!

— …ти перший…

А потім усе раптом закінчилось. Паула перестала відчувати й пам’ятати.

Вона не знала, скільки минуло годин. Вона прокинулася від його присутності.

Розплющила очі — і довгу секунду вірила, що остаточно з’їхала з глузду.

Він сидів коло самого ліжка на табуреті. Паула виразно чула його запах, той, що став не просто знайомим — рідним.

— Тритане…

— Привіт, друзяко.

Через хвилину вона вже тицялась носом у його замшеву безрукавку; ще через хвилину насилу встала з ліжка, і піжама, яка ще недавно сиділа «елегантненько», тепер повисла на ній, мов блазенський балахон.

— Пауло… — вона не розуміла виразу його очей. Наче щось його налякало.

Вона силувано всміхнулася:

— Що? Я облізла, негарна?..

— Ти схудла, — сказав він глухо.

Вона всміхнулася тепер скривджено:

— Нічого… Я багато їстиму й знову погладшаю…

Він дивився без усмішки. Занадто серйозно. Якось незвично дивився, ледь чи не трагічно.

Паула пирхнула:

— Слухай, я маю тебе заспокоювати, чи що? Добре, що ти не втішаєш, як медсестра… Але навіщо на мене дивитися, наче на дохле білченя?

Він притяг її до себе, так, щоб вона не могла бачити його очей. Сховався, подумала Паула. І вперше за тиждень відчула щось схоже на задоволення.

Їй було приємно, що він ТАК за неї переживає. І дуже добре, бо ТАКА реакція не дозволить їй жалітися. Вона не розповідатиме про ці довгі-предовгі дні, мерзенні-премерзенні процедури, вічний фонтан за віконцем, безсоромний унітаз посеред кімнати і двоє всевидючих очей, що дивляться на пацієнтку з-під стелі.

— Тритане… Як думаєш, я вже трошки здоровіша? Ніж була, еге ж?..

— Гадаю, так, — сказав він неуважно, й вона зраділа, бо звичні інтонації нарешті поверталися до нього.

Розставання вийшло парадоксальне.

Уже про все переговоривши, вже попрощавшись, уже розімкнувши руки — вони обнялися знову; спроба розійтися повторювалася тричі, потім Тритан вивільнився, не обертаючись, рушив до дверей, зупинився, опустив голову, думаючи про своє.

— Приходь скоріше, — сказав вона його згорбленій спині.

Він обернувся.

Його смагляве обличчя здавалося тепер білим, як сметана. І очі, зазвичай світлі на темному, дивилися тепер двома темно-зеленими провалами.

— Тритане, — сказала вона злякано.

— Ти… Пауло. Іноді мені здається — я знаю, навіщо жити… А головне — як. Розумієш?

— Ні, — відповіла вона чесно.

Він дивився тепер повз неї — у вікно:

— Якщо коли-небудь… станеться так, що ти подумаєш про мене… погано, згадай, Пауло… як ми з тобою говорили… про брехню. Є одна правда… найголовніша. Хай що станеться… я тебе берегтиму.

— Я вірю, — сказала вона швидко. — Що ти, Тритане…

— Усе буде добре, — сказав він глухо. Не дивлячись на Паулу, повернувся, правою рукою підхопив легкий табурет, лівою віддер зі стола забутий обривок пластиру; через секунду він уже стояв, наче електромонтер, на краєчку табурета й приладнував на безсонне, причаєне під стелею око непроникну білу повіку.

— Тритане?!

— Я не можу без тебе жити, — сказав він крізь зуби. — От яка неприємність, бачиш… Життя занадто коротка й рідкісна штука, щоб…

Він зістрибнув з табурета й перебазувався до об’єктива навпроти; Паула, яка провела в товаристві камер довгий важкий тиждень, здригнулася від незвичного відчуття.

Погляд, що тиснув на неї багато днів і ночей, потьмарився. Наче вирвали голку, що стирчала в потилиці.

— Тритане, ану ж вони…

— Моєї кваліфікації вистачить, щоб поспостерігати тебе ще кілька годин.

— Тритане, ану ж вони зайдуть?!

— Вибачаться і вийдуть, — він мимохідь скинув слухавку з білого телефону коло ліжка.

— Тритане, це ти божевільний, а не я!..

— Точно. Точно, точно… Як ти схудла. Шкіра й кості… Знімай. Знімай, знімай…

Як легко, подумала Паула. Як з цією людиною неймовірно легко, і все, навіть найскладніші речі… як просто. Та навіть якщо весь персонал лікарні… якщо все місто ввалиться зараз у двері, заявиться подивитись, що робить пацієнтка і чому згасли монітори… То й шо?! А якщо люди кохають одне одного, цілком природно, як не соромиться бджола, заповзаючи у квітку, як не соромиться трава, пробиваючись крізь каміння… То й що?..

Ніхто не прийшов. Імовірно, Тританові відвідини було піднесено до рангу відновлювальної процедури.





Розділ шостий




Півдня й півночі він сидів над аркушем паперу, що поступово втрачав свою білість. Він виписував у стовпчик імена всіх акторів театру, він похапцем замальовував картини, що випливали з підсвідомості; вранці, коли подзвонив пан Мирель з телебачення, Раман перебував у стані ситої щасливої сомнамбули.

— Доброго ранку, пане Кович… Як вам сподобалась передача?

Хтось комусь щось передав, подумав Раман здивовано. Передача…

Пан Мирель чекав відповіді; Раман гмикнув, кашлянув, перепитав:

— Га?

— Передача, — пан Мирель намагався говорити чіткіше й голосніше. — Учора, о дев’ятнадцятій нуль-нуль… Ви ж дивилися?

От собака, подумав Раман добродушно. «Раман Кович: образ сучасного режисера»…

— Дуже добре, — сказав він, дивуючись власній забудькуватості. — Ви знаєте, цілком, цілком… Органічно.

— Я радий, що вам сподобалося, — сказав пан Мирель безапеляційним тоном.

— Так, — Раман неуважно кивнув. — Дякую, пане Розганяй. До побачення.

І поклав слухавку. І насупився, намагаючись збагнути, що ж він сказав не так; збагнув, похмуро розсміявся, побрів у ванну. Глянув на власне неголене віддзеркалення, скорчив гримасу: ось він, неприкрашений образ сучасного режисера…

Паула б образилася. Якби знала, як він ганебно забув про власну телеперсону…

Він скрипнув зубами. Відклав зубну щітку, повернувся до телефону, набрав по черзі кілька звичних уже номерів.

— На жаль, пан Тодін зараз не може вийти на зв’язок… Передзвоніть увечері. А краще завтра.

— Ви сказали йому, що з ним хоче говорити Раман Кович?

Короткі гудки. Видно, дамочка, закінчивши тираду, не завдала собі клопоту слухати відповідь.

Він з’явився в театр на годину раніше, ніж завжди. Частково тому, що був схвильований і не знаходив собі місця, частково тому, що хотів подивитись, як безтурботний підмайстер Дін проводить з молодими акторами обов’язковий тренінг.

Уже на підході він виявив двох ухильників — двоє хлопців у спортивних костюмах курили на сходах замість стрибати й лазити разом з усіма у великому репетиційному залі. Раптова Раманова поява сповнила їх трепетом; він не сказав ні слова, проте через секунду обидва ледарі вже працювали в залі, аж зі шкури пнулися.

— Музику, будь ласка… Ваші рухи не повинні збігатися з ритмом музики. Ваші дії мають бути абсолютно нелогічні, а звуки, які ви видаєте, не повинні нагадувати людський голос… Без непристойності, пам’ятайте про смак!.. Почали…

Кович тихесенько встав у темному кутку, під стіною.

Пластичні й не дуже. Розумні й не надто. Для його нової роботи йому не потрібні актори, йому потрібні типажі… Крім, природно, героя і героїні. Клора Кобець не годиться… Зовсім нові обличчя, можливо, з масовки, можливо, взагалі з вулиці, чи з іншого театру…

— Стоп!.. Десять секунд заспокоюємо дихання…

Концертмейстер у кутку заграв щось розмито-ліричне; актори бродили по майданчику, по-справжньому заглибившись у себе. Кович мав рацію, примусово запровадивши ці стомливі нудні тренінги…

— Пішли по колу, раз-два… Сано, в центр, увага, у Сани м’ячик… гарячий! Почали!..

Кович дивився. Сана, невисока, рік тому запрошена з дитячого театру на роль хлопчика в якійсь казці, — саме ця запальна Сана кидала партнерам уявний м’ячик, а ті перекидали його в долонях, морщачись од уявної пекучості, і з явним полегшенням кидали назад.

— Холодний!.. Сано, ти що, сама не відчуваєш, який він холодний?!

Сана жбурнула «м’яча» в ту мить неуважній Клорі Кобець і запхнула змерзлі руки під пахви. Руки справді мерзнуть…

— Не потрапляйте в ритм! Стежте, щоб не потрапляти в ритм музики! Далі… М’яч еротичний! Одержавши його, одержуєте заряд сексуальної енергії, вперед!..

Раман не дивився ні на кого зокрема, але бачив усіх. На майданчику неможливо сховатися; Раман бачив ледарів, які не перевантажували себе душевною працею і байдуже зображали зовнішні прояви пристрасті. Помітив кількох дівчат, які про «сексуальну енергію» мали тільки теоретичне уявлення; як же вони збираються працювати в театрі, нічого не знаючи про життя?!

А ця, вона вічно бігає в масовці, її звуть… здається, Ліца. От вона, між іншим, вирізняється серед інших волею та щирістю. Самозабутньо працює, забувши про недоїдений сніданок і рвані кросівки, про квитки на автобус та генеральне прибирання в гуртожитку; ворушить якісь власні спогади, чесно, глибоко ворушить, якісь дуже особисті, справжні вабики…

О, потрапила в ритм музики — і збилась, повернула Сані «м’ячика», рознервувалася, втомилася…

Раман вийшов, обережно причинивши за собою двері.





* * *




…Це було дитинча схруля; його м’яке коричневе рильце ще не встигло витягтися й набути характерних хижих обрисів, і тому зубки стирчали незагрозливо. Принаймні поки що.

Царна не рушала з місця: її вуха, й так нашорошені, напружилися дужче.

Схруленя хлебтало недбало, безтурботно, схруленя до половини опускало морду в темні струмені джерела й нічого не знало про смерть. Схруленя було вразливе, проте не безпорадне; широкі лапи, що впиралися в каміння, поблискували півколами білих, цілком зміцнілих пазурів.

Царна теж хотіла пити, проте не рушала з місця.

Потім її вуха повідомили про наближення третього; якби це був дорослий схруль, то відразу, тут, коло водопою, життя хижого дитинчати закінчилось би, так, власне, й не почавшись. Але царна знала, що то не схруль і не барбак іде зараз перевальцем по вузькому тунелю переходу, інакше ноги давно б несли її крізь павутину заплутаних ходів, і вуха ловили б відзвук копит, указуючи єдино правильний напрямок…

До водопою вийшов тхоль-підліток. Безтурботне й дурне дитинча, теж дитинча, що нічого не знає про смерть; утім, інстинкт сказав своє слово, коли маленький тхоль почув, як, забувши про все на світі, хлебче хижак.

Нюх казав йому: схруль. Та картинка, що постала перед підсліпуватими вузькими очима, ніяк не відповідала інстинктивним знанням про хижаків. Той, що хлебтав зараз воду, мав такі дитячі обриси, що не на схруля був схожий, а на вологий клубок бурого моху…

Царна причаїлась вичікуючи.

Схруленя підняло важку голову. Здивовано повело м’яким рилом; ступнуло назустріч прибульцеві, саме до ладу не знаючи, полювати воно йде чи бавитись.

Тхолик відступив і з жаху сів на задні лапи.

Схруленя підібралося впритул — під недбало розчепіреними пазурами скреготіли камінці. Тицьнулося рилом у жовту мордочку юного тхоля, відсахнулося, відчувши їдкий запах тхолячої паніки, сердито облизнулося рожевим язиком.

Тхолик нерішуче вискнув. Чи благаючи про пощаду, чи питаючи про наміри, чи запрошуючи погратися…

Схруленя обійшло тхоля збоку, обережно, навіть гидливо обнюхало ароматичні залози; тхолик смикнувся, підскочив і зарився гострим носом у тверду схрулячу шерсть — теж винюхував і, нанюхавшись, злякався й одсахнувся: схруль! схруль! — казав йому нюх.

Схруленя забарилося, потім буцнуло тхоля широким горбкуватим лобом — жест не мисливський, більше схожий на загравання; тхоль перекинувся на спину й тихенько заклекотав.

Якийсь час схруленя качало його по камені широкою лапою з підібраними пазурами, а тхолик вислизав, і викручувався, і клекотів дедалі голосніше й сміливіше; потім його м’який клекіт змінився на пронизливий вереск — схруленя, забувшись, усе-таки різнуло його пазуром.

Вигляд крові і страх жертви миттю розставили все по місцях.

Царна дочекалась, поки невміла схруляча гонитва віддалиться в переходи, а потім спустилася до води й нарешті напилася.





* * *




Вранці її знову накачали… вона не знала чим. Під впливом цих ліків вона спала й не спала одночасно.

Перед очима крутилася блискучими, сяючими гранями кулька. На гранях спалахували відблиски — такі гострі, що Паула здригалася від їхніх уколів. Чи, може, це шприц?..

По чорній спіралі юрбами спускалися люди. Униз, у закрут; по краю похилого даху весело гасав собака й виляв хвостом, але голови в нього чомусь не було. На ліхтарі розгойдувалося безвольне тіло незнайомої дівчини, мерехтіли лишайники на вологих стінах, вогкий вітер холодив незарослу лисинку на грудях…

Потім вона отямилася — в палаті, — й усміхнений доктор Барис сказав їй, що лікування просувається успішно. Що незабаром вона буде цілком здорова, а тому в режимі можливі послаблення.

Вона чекала чергового візиту Тритана, та замість нього з’явилася Стефана в супроводі незвично сумирного, закованого в строгий костюмчик Митика.

Відбулася «зустріч сестер біля фонтана», на свіжому повітрі, в залитому сонцем парку; лавка, розігріта, мов пляж, була прикрашена самотньою брошкою метелика. Комаха мліла, розкинувши крила, й тому ледь не стала легкою здобиччю юного натураліста.

— Митику, перестань!.. Піди подивись, який гарний фонтан…

Дуже скоро Паула зрозуміла, що не зуміє відповісти на всі Стефанині питання. Сестру цікавили найменші нюанси діагнозу й точні деталі лікування — незабаром на наполегливу Стефанину вимогу з надр лікарні було витягнуто доктора Бариса, й розмову вони продовжили вже втрьох, причому Паула явно почувалася третьою зайвою.

Стефана зосереджено кивала. Стефана перепитувала, записувала щось на клаптику паперу, старанно вникала в медичну термінологію, якою доктор сипав охоче і з явним задоволенням; Стефана разів десять повторила — зрозуміло, звертаючись до Паули, — що в таких випадках не можна легковажити і що курс лікування має бути якнайповніший.

Під її натиском Паула відчула себе винною. Ніби її бажання скоріше виписатися — негідна примха, вона повинна хворіти якомога довше — для її ж, зрозуміло, добра…

Митик, байдужий до медицини і позбавлений співчуття, тим часом цікавився фонтаном.

«Скульптурна група» зображувала, як дід тягне з води невід; ніби знущаючись зі старого, дірявий невід був пустий, зате жирні бронзові риби, розташовані по колу, вивергали з пащ тугі шиплячі струмені. Справжніх рибок у фонтані не було, Паула це добре знала — і тому здивувалася, коли Митик, досі напружено схилений над водою, раптом поспішно став знімати сандалики.

Стефана захопилася бесідою з доктором Барисом; Паула з незворушним інтересом спостерігала, як Митик знімає шкарпетки, пробує ногою воду, морщачись, перелазить через бортик… Схиляється, бовтає у воді руками, ніби когось ловить… Ще… ще…

— …місяців зо два.

Паула підняла голову:

— ЩЕ два місяці?!

— У найкращому разі, — доктор Барис винувато знизав плечима. — У вашої сестри дуже правильний підхід — справу треба довести до кінця, лікування має бути адекватне й ретельне…

Паула втратила інтерес до того, що відбувається.

Було б добре, якби сьогодні з’явився Тритан. Він, говорячи про термін лікування, не був такий занудний…

Та все ж Паула, здається, не говорила з ним про термін. Якось не склалося…

— Митику!!

Юний рибалка, стоячи по коліно у цівках фонтана, невдоволено обернувся.

Очевидно, Митика обурила ситуація, коли невід кам’яного дідугана залишався порожній. Дірку в неводі було вправно заткнуто пучком трави; рибок у фонтані не знайшлося — крім бронзових, звісно, — зате пуголовків було аж забагато. Пуголовка легше піймати, бо ця чорна кулька з хвостом і близько не така прудка, як рибинка; до тієї миті, коли Стефана витягла сина з води, у кам’яному дідовому неводі тріпотіло вже штук п’ять пуголовків. Шостий стрибав у мокрій Митиковій шкарпетці.

Стефана зробилась червона, і навіть у прорізі коміра виступили бурячкові плями:

— Ти що мені обіцяв? Ти що мені сьогодні вранці… ти мені що?!

Людина вперше в житті подбала про іншу людину, подумала Паула відчужено. Нехай про кам’яну — але ж про людину… А її за це знов лають.

Вода, яку невтомно вивергали бронзові риби, врешті-решт змила трав’яну затичку. Пошарпані пуголовки випали назад у басейн — і кам’яний невід знову був пустий.





* * *




Він роздрукував тільки дві короткі сцени. Роздрукував сам, не довіряючи друкарці, не довіряючи нікому; його трясло так, наче він початківець, слабенький новачок, уперше береться за діло і нітрохи не впевнений, що хоч щось вийде.

Їх, дібраних, було двоє. Дівчина на ім’я Ліца та хлопець на ім’я Валь. Обоє з масовки. Обом нема на що розраховувати в найближчі роки, вони це чудово розуміють, він приніс їм сьогодні в клейончастій папці — приніс золотий шанс…

Коли він замкнув двері кабінету, вони, здається, трохи злякалися. Не щодня художній керівник викликає до себе двох третьосортних і замикається з ними, наче боїться чужих вух. Або чужих очей…

— Я хочу робити п’єсу, — він сів за стіл, провів пальцем по візерунках стільниці. — Виставу дебютів. Специфічна робота. Зараз я дам вам текст, і ви почитаєте.

Він витяг із сумки два худесенькі примірники й простяг через стіл; хлопець підхопився, підскочив, узяв обидва, один передав дівчині.

— Починайте, — Раман одкинувся на спинку крісла. Йому було недобре, от би пошукати в шухляді упаковку з ліками, проте закотити таблетку під язик означає перед самим собою зізнатися в страху й непевності. А він має бути впевнений. Що все вийде. Що вони ВІЗЬМУТЬ.

— Починайте, ну?..

Перша репліка була хлопцева; він почав читати, як читають незнайомий текст — затинаючись, напружено, боячись збитись і від цього дедалі частіше збиваючись; Раман терпляче чекав. Тирада була строфи на чотири, хлопець потроху заспокоювався, в голосі прокльовувалися людські інтонації — Раман чекав, чекав, це тільки вступ, сцена напружена, чи зрозуміють вони, ПРО ЩО?..

Вступила дівчина. Несподівано вільно й просто, ой, хороша дівчина Ліца, варто було побачити її раніше… Шукає очі партнера. Уперше читає текст, а вже має потребу в зв’язці, і хто ж її, цікаво, вчив…

Ліца затнулася.

Пауза.

— Далі, — неквапливо сказав Раман. — У вас добре виходить, я попрошу вас дійти до кінця…

— Це «Перша ніч», — сказала Ліца. Не запитала, а констатувала.

— Так, — сказав Кович просто. — Що в цьому дивного?

— Ми… ви будете… Це буде «Перша ніч»?

— Так.

Ліца ковтнула клубок. Часто закліпала віями. Хлопець, який ніколи не читав «Першої ночі», напружено переводив погляд з партнерки на Ковича.

— Я думаю, що ви царна, — м’яко сказав Раман. Хлопець не відразу зрозумів, про що він говорить, а збагнувши нарешті, налився червоним, як помідор.

— Так, — нечутно сказала дівчина.

— Саме тому вам мало що світить у театрі… Попри всі ваші безсумнівні чесноти. А ви зможете відчути себе самицею саага?

Хлопець, здавалося, зараз захлинеться.

— Не хвилюйтесь, Вале, — Раман перевів погляд на його ненормально червоне, жалісне лице. — Усе, про що ми зараз говоримо, це частина нашої професії, всього-на-всього… «Перша ніч» — п’єса про людей у Печері. Принаймні вистава буде саме про це. Від того, захочете ви говорити про це чи ні, — залежить ваше майбутнє в цій виставі…

Він хотів додати «і в театрі взагалі», однак не додав. Не треба силувати. Не має бути й натяку на шантаж.

— А хто ви? — раптом запитала дівчина. Ледь чутно спитала, але Кович почув.

— А ви не здогадуєтесь? — Він подивився на неї без усмішки. — Подумайте. Спробуйте здогадатися…

— Це просто, — вона теж не всміхалася. — Я думаю, що ви сааг… причому чорний.

— Слушно, — Кович на мить зніяковів, але тільки на мить. — Бачите, як просто… І як цікаво. А Валь хто?

Нещасний хлопець ковтнув слину:

— Я зелений схруль. Що, так одразу видно?..

— Одразу не видно, — серйозно запевнив його Кович. — Ви мали б дати Ліці шанс… здогадатися самій. Це, як бачите, тільки спочатку здається, що страшно. Страшно, знаєте, геть інше…

Він підняв голову. Вивчав співрозмовників довгим поглядом. На нього дивилися дві пари напружених, переляканих, але цілком зацікавлених очей. Добре, що вони не закостеніли у своєму страху…

— У п’єсі, — він кашлянув, прочищаючи горло, — за версією Вічного Драматурга Скроя, героїня впізнає героя в Печері… І саажиха не чіпає схруля. Зеленого схруля, якщо хочете… Цей фінал здається мені занадто романтичним, щоб зачіпати чужі серця. Вона вчинить по-справжньому, вона його роздере… а вранці… Ліцо, у вас буде сцена, коли молода дружина прокидається вранці у ліжку біля мертвого тіла коханого чоловіка. Ви таке потягнете?

Він говорив сухо й по-діловому; він бачив, як брови у дівчини зсуваються, як стрибає жилка на скроні:

— Я… я не знаю. Я б хотіла… я не знаю, це…

— Це класичний репертуар, — сказав Раман утомлено. — Це СПРАВЖНЄ. Я хотів би, щоб ви це зробили… Гадаю, ви можете.

Вона міркувала. І Раман відчував, як у ньому всередині зароджується, готова ринути на світло, ненормальна хлопчача радість. Подивіться на цю дівчинку, вона вже не Печери боїться — ПРОВАЛУ!..

— У вас вийде, — сказав він, наче опускаючи печатку.

— Але я ж царна!..

Раман зчепив пальці.

Це БУДЕ. Тепер уже точно; головні виконавці в нього є…

— Ви АКТРИСА, Ліцо. Отже, зумієте бути саажихою. Я вам допоможу.

Він усміхнувся, і в його усмішці обоє вловили полегшення, і зацокотіли одночасно, переглядаючи текст, захоплюючись, припускаючи вибух, бурю, сенсацію…

І тоді Раман опустив голову:

— Хочу вас попередити… Якщо тема нашої розмови вийде за двері цього кабінету — я знатиму, хто саме її виніс. Про наслідки пояснювати не треба?

Обоє подивилися на нього ледь чи не з докором.

Так, вони балакучі, але вони не скажуть.

— Добрий день. Це вас знову турбує Раман Кович, режисер… Я хотів би довідатися про стан Паули.

Він розраховував, що довга ввічлива фраза, сповнена ретельно виваженої стурбованості, розв’яже Стефані язика. Та дарма.

— Їй краще.

Пауза.

— Чи довго ще триватиме лікування?

— Можливо, місяців зо два.

У Рамана стислося серце. Якийсь дуже серйозний термін. Добре хоч не півроку…

Пауза.

— У мене до вас колосальне прохання, — він зробив свій голос особливо щиросердим. — Річ у тім, що в четвер вийшла телепередача, у створенні якої Паула брала активну участь… Передача про мене. Паула дуже хотіла довідатися мою думку… Я хотів би особисто подякувати їй за чудовий, гм, за добір матеріалів… Їй можна подзвонити?

Пауза. Ця Стефана на диво занудна особа.

— Телефон приймальні… запишіть.

— Дякую, — сказав він щиро. — Диктуйте, я запам’ятаю.





* * *




Вигляд у Паули був кепський. Гірший, ніж він міг собі уявити; здається, вона здивувалася йому й не зраділа. А, так, вона ж пам’ятає, як при останній їхній зустрічі обізвала його всякими негарними іменами, зокрема й саагом…

І що вони з нею роблять? І як її лікують, а головне — від чого?..

— Привіт, Пауло. Я не дивився передачі. Пропустив.

— Шкода, — сказала вона байдуже. Потім, помовчавши, додала; — Я кого завгодно могла тут чекати, але щоб вас…

— Дарма. Є тут якесь затишніше місце? Краще за цей абсолютно лікарняний хол?

— Тут парк, — сказала вона напружено. — Але сьогодні, здається, дощ.

— Нема ніякого дощу, — сказав він упевнено. — Якшо ви й хвора, то не на застуду ж… Ходімо.

Можливо, вона розуміла, який у неї кепський вигляд. Можливо, соромилася; йдучи за нею по білих порожніх коридорах, він згадував їхню останню зустріч — безумовно здорова дівчина Паула була, до того ж, безумовно щаслива… Сповнена любові й наснаги. Тепер її довели до стану справді хворої, змарнілої, змученої людини…

— Як вас лікують? — вкрадливо запитав він, розстеляючи куртку на мокрій лаві.

Здається, вона напружилася:

— Ну, як звичайно… у таких випадках…

— У яких випадках? — він сів на правий рукав, жестом запрошуючи Паулу зайняти решту площі куртки. — Що у вас за діагноз, Пауло? Що за симптоми?

Вона дивилася дивно. Невідривно; потім сіла поруч і відвернулася:

— Гострий розлад… психіки. Я, розумієте, побачила в студії… вас, одно слово. Здорового чорного… саага. У студії!..

Вона гірко засміялася; Раман зціпив зуби. Ніби його тицьнули носом у його власну провину.

— Ви бачили саага, а всі інші — ні?

— А інші, — вона зітхнула, — з’явились, як я вже валялась непритомна…

— У студії?

Розпитування її дратувало.

— Так, у студії… Знаєте, якщо ви вже прийшли, то поговорімо про щось інше, гаразд?..

Раман мовчки погодився. Витяг із сумки томик із золотим тисненням, поклав на коліно:

— Упізнаєте?

Вона глянула — досить байдуже. Відвернулася знову.

Дивлячись їй у потилицю — на потьмяніле волосся, тонку шию і лікарняну курточку, — він відчув приступ… незнайомого почуття. Йому захотілося висмикнути її звідси. Бо їй тут явно погано. А він, Раман, не хотів би…

От як називається це почуття. Гостре співчуття, що переходить у жаль.

— Пауло… Подивись на мене.

Вона здивувалася. Стенула худими плечима, похмуро втупилась йому у вічі, ніби прагнучи сказати: ну то й що?

Очі в неї були втомлені. Змучені очі, проте дуже ясні. І на їхньому дні сиділа іскорка того вогню, що так яскраво світився в день їхньої останньої зустрічі, коли Кович хотів поцікавитися про дефлорацію…

Присутність Тритана Тодіна. Раман відчув його, як холодний вітер у спину. А можливо, це й справді був вітер, що збив з гілок на землю холодні краплі дощу…

Тут він, Тодін. Вона з ним бачиться… І, можливо, тому ще жива.

— Ти цілком здорова, Пауло, — сказав він, переводячи погляд на мокрий кущ бузку.

Мовчання.

— Ти здорова… Як я. Як він. Він приходить до тебе щодня?

— Знову говоритимете гидоту? — спитала вона втомлено.

— Я старий і досвідчений… сааг. Я вмію відрізнити здорову людину від хворої… Що вони з тобою роблять?! Калічать? Подивись на себе в дзеркало…

— Не красуня, — сказала вона глухо. — Що далі?

— Вони тебе НЕ ЛІКУЮТЬ, Пауло! А що роблять — спитай у Тритана… Ти знаєш, що він співкоординатор Пізнавальної глави?! У його роки — й така посада! Знаєш?

— Ні, — сказала вона після паузи. — То й що?

— Нічого, — він жовчно посміхнувся. — Нічого, Пауло. Навколо тебе… згадай, це ж я бачив сіру машину з балкона. Навколо тебе якась… згадай сама. Навіщо тебе покликали брати участь у цих… тестах? Це точно були тести?

Паула відкрила рот, щоб відповісти різко й однозначно, але раптом осіклася; щось згадала, подумав Раман сумно. Згадала щось важливе, але мені не розповість. Переконає себе, що це справи не стосується…

— Пауло…

Але вона вже вирішила змінити тему розмови.

— Ви все-таки будете ставити «Першу ніч»?

— Так… але з іншим фіналом.

Вона дивилась не розуміючи.

— З сумним, трагічним фіналом, Пауло. Це не буде Казка, в якій добро перемогло зло… Усе буде, як у житті.

У кінці алеї з’явилася медсестра; Раманові здалося, що вона перелякана. Що вона з жахом дивиться на парочку на лаві і навіть хоче підійти, але в останню мить передумує, йде, ховається серед зелені.

Цікаво, що парк порожній. Таке враження, що з усіх пацієнтів тільки Паула має право вільного вигулу… Особливе становище?..

— Дарма ви це робите, — сказала Паула втомлено. — Дарма… Заради чого?

Він було подумав, що її, як і раніше, ображає ідея постановки про Печеру, і навіть відкрив рот, щоб заперечити, але Паула продовжувала, і він не став її перебивати.

— Заради чого?.. — повторила вона з образою. — Була б це вистава… про перемогу людського. Про те, як… одно слово, про те, що називається коханням… А так що буде? Скандал? Епатаж?..

— Наука, — сказав Раман несподівано для себе. Слово саме зірвалося з його губ, важке, як молот. — Наука… бо всі ми, всі, хто ходить під Печерою, дозволяють собі про неї забувати. А я хочу нагадати: щоночі кожен з нас може зробити… прокинутися поряд з мертвим тілом коханої людини.

Паула мовчала. Не опускаючи очей.

— Я не хотів тебе засмучувати, — сказав він на тон нижче. — Але ти спитала — навіщо… Відколи я познайомився з тобою… з тобою-царною, мені дуже хочеться сказати все… що я думаю. Я маю на це право, згодна?..

— Хто винен, що ви сааг? — спитала вона глухо.

— Полюють усі, — сказав він переконано. — Схрулі всіх мастей, тхолі — одне на одного…

— Навіщо повторювати очевидне? — вона опустила очі. — Навіщо зайвий раз нагадувати про смерть? І так усі знають…

— Я хочу сказати, — повторив він уперто. — Я хочу розповісти всім, як прокинувся якось і смутно згадав смак крові, і як дзвонив одній знайомій дівчині, намагаючись перевірити, чи не під її під’їздом зупинилася сьогодні труповозка…

Паула здригнулася:

— Це що, правда?!

— А чого б я брехав?

Якийсь час вони дивились одне на одного. Крізь прогалини у хмарах пробилося сонце, і весь парк помережили плями світла і плями тіні.

— Пауло, — сказав Раман тихо. — Я не знаю, навіщо мені це потрібно. Слава? Скандал? Так, авжеж…

— Стривайте…

— Ні, це ти стривай, Пауло. Якщо ти зустрінеш у Печері саага…

— Я не зустріну!!

Він одразу пошкодував про свої слова. Вона стала біла мов цукор.

— Не зустрінеш, — сказав він заспокійливо. — Я сказав так, задля прикладу… ТИ не можеш зустріти саага. Але якби твоя царна випадково на нього наткнулася…

— Ні, — Паула вперто не бажала розглядати таку можливість. Навіть гіпотетично.

— Що ж, — він зітхнув.

І знову запанувала мовчанка і тривала так довго, що сонце встигло остаточно звільнитися з обіймів темних хмар, і в парку стало майже жарко.

— Рамане, — вона почала із зусиллям, затинаючись, — вам не подобається, як улаштовано світ?

У кінці алеї знову з’явилася медсестра, і вона була не сама; поруч з нею крокував молодий підтягнутий хлопець у формі адміністративної поліції.

— Знаю, що ви хочете сказати, Пауло. Марно? То й що? Я висловлю все, що думаю з цього приводу. Їй, світобудові, просто в реготливу пику.

— Ви не відповідаєте за свого саага.

— Чому?!

— Тому, що ви людина.

— Але сааг — теж я! Чого він бродить по Печері, не бажаючи мене слухати? Чого він убиває тих, кого я… добре ставлюся?..

Паула підвела очі. Круглі, наче блюдця. З широкими чорними зіницями: красиві очі, хоч і здивовані до краю. І в чорних окулярах утоми.

— А хіба краще було б… якби вбивали… переслідували… ви… людина… сам?..

— Я був би собою, — сказав він тихо. — Я б мучився… ніс би тягар провини, але знав би, що за кожну хвилину мого життя відповідаю Я САМ!

— Так не буває, — сказала вона переконано. — Людина не може тягати свого звіра в душі… Носити в собі маленьку Печеру.

— Так не буває, — повторив він розчаровано. — Пауло… Власне, я надіявся, що ти мене зрозумієш. Бо бачиш… більше, мабуть, ніхто. Я думав… розраховував… на союзника.

— Та що я можу?! Гарний союзничок — психічна хвора…

— Ти здорова.

Медсестра з молодим поліцаєм наблизилися так, що хлопець упізнав Ковича — бач, театрал! — і вкрився рум’янцем.

— Рамане… Я, може, зрозуміла б, але…

Вона хотіла сказати ще щось, однак промовчала. А шкода: вона хотіла сказати щось важливе. Так йому принаймні здалося.

Поліцай доброзичливо розтяг губи:

— Прошу пробачення, добродії… Вибачте, пане Кович, у вас же ж є дозвіл… на територію лікарні?..

— Аякже, — відгукнувся Раман, не встаючи з місця. — Інакше як би я зайшов?

У Паулиній присутності йому не хотілося пояснювати всіх деталей. Не хотілося розповідати, як три дні підряд йому відмовляли у відвідинах — і таки дочекались, що він подзвонив у приймальню Другого радника, через нього вийшов на апарат Охоронної глави, трошки збрехав і одержав допуск, і добрався до Паули не звичайним шляхом для відвідувачів, а через службовий хід, де знов-таки довелося трошки збрехати…

Медсестра відсунулася назад, хлопець скуто всміхнувся:

— Я попросив би вас… річ у тім, що режимом для пані Німробець сьогодні не передбачено відвідин… імовірно, персонал припустився помилки, ми просимо вибачення, — він злегка вклонився Паулі, — але побачення доведеться закінчувати…

Раман скоріше відчув, ніж побачив, як у дівчини, що сиділа поруч, опустилися плечі.

— Розумію, — сказав він, роззброюючи своєю усмішкою. — Завжди важко відповідати за чужі помилки… Через десять хвилин ми закінчимо, пане страж.

Хлопець почервонів сильніше:

— Річ у тім… Я просив би, щоб…

— Через десять хвилин, — сказав Раман, усе ще всміхаючись, але це вже був той тон, яким він говорив зі своїми акторами на репетиції. І ніхто ніколи не смів не послухатись.

Охоронці порядку неохоче відступили. Паула дивилася запитально, Раман криво посміхнувся:

— Мене не хотіли пускати… Я проник напівлегально.

— Це можливо?!

— З моїми зв’язками — так.

— Ні, чи можливо, щоб вас не пускали? Спершу був карантин, але потім… Приходила й Стефана, і навіть з Митиком, і…

Вона затнулася.

— І Тритан, — договорив він за неї. — Так, Пауло, сюди пускають тільки тих, хто сприятливо на вас впливає. Тих, хто вміє вам навіяти, що ви справді хвора.

Вона спалахнула миттєво, як облитий бензином хмиз.

— Та хто ви такий, щоб говорити мені ТАКЕ?! По-вашому, цілий світ змовився проти мене, цькує мене машинами, підсовує вішальників і балакучих собак, відкриває під ногами люки… як ви можете, мені й так погано, ба ні, приходите ви зі своїми викриттями, верзете нісенітниці, мелете дурниці, звинувачуєте всіх підряд, навіщо ви приперлися?!

Під її підошвами сердито заскрипів гравій. Вона йшла, не обертаючись, залишаючи на алеї чіткі, злі відбитки каблуків.

— Тобі підсунули саага, Пауло! — крикнув він їй у спину. — Тобі підсунули ляльку, я, як режисер, це нюхом чую! Та будь-який студентик зробив би таку постановку за кілька годин!

Її крок сповільнився. Можливо, за кожним кущем підслуховують зграї медсестер та адміністративних поліцаїв — плювати. Уже плювати.

— Пауло, ти здорова!.. Тебе довели до божевілля звичайною містифікацією — причому ти, якщо подумаєш, зрозумієш, хто це зробив і навіщо!..

Вона вже стояла. Не обертаючись, згорбившись, стиснувши опущені кулаки; Раман підійшов і став за її спиною.

— Спитай себе — навіщо ти йому потрібна? Бо для чогось же потрібна, і він тобі це казав, згадай!..

— Він мене любить, — сказала вона майже з ненавистю.

— А-а-а… — відгукнувся Раман після паузи.

Наприкінці алеї з’явилися дві медсестри, молодий поліцай і, очевидно, лікар — суб’єкт у білому, з пласким портфелем у руках. Усі четверо наближалися рішуче й твердо; Раман похмуро осміхнувся:

— Усе… кінець побачення.

— Рамане… — вона нарешті обернулася. — Скільки жертв… у Печері… ви занапастили на своєму віку?

— Не пам’ятаю, — відгукнувся він, з жахом усвідомлюючи, що він справді не хазяїн своєї пам’яті. — Природа милостиво постаралася… щоб я забув. Уранці ще пам’ятаєш, а вдень — усе забуваєш, бадьорість і сила, а смак крові — ні, його не пам’ятаєш…

Паула здригнулася:

— Це… правильно. Інакше як би ви жили?..

— А як ми всі живемо? — запитав він жорстко. — Ти думаєш, я взявся за «Першу ніч» з жиру?!

— Вам… шкода тих, кого ви вбили?

— Ні, — відгукнувся він з подивом. — Але я не хотів би про них мовчати.

Рішуча четвірка — лікар з двома сестрами і поліцай — подолала вже значну частину відстані; чутно було, як вищить під підошвами гравій.

— Я подумаю, — сказала Паула ледь чутно. — Так… хотілось би… перечитати «Першу ніч».

Його вагання було коротке й болісне.

Та поки четвірка конвоїрів наблизилася, маленький томик із золотим тисненням перебрався з його кишені до неї за пазуху.





* * *




Тритан з’явився вранці; Паула сиділа на ліжку, і зім’яті простирадла пам’ятали безсонну ніч.

— Що з тобою?

— У мене забрали книжку, — сказала Паула з ненавистю. — Якого чорта, я шо, не маю права читати?

— Вони відповідають за твоє здоров’я, — Тритан підсунув табуретку, сів на край, легко й неуважно. — Невже ти хочеш загострення?

Паула зміряла його важким поглядом. Відвернулася, наче не бажаючи говорити.

— Якщо побачення впливатимуть на тебе так… Незабаром і мене перестануть пускати. Повна ізоляція, і ширми заберуть…

Акуратні білі ширми віднедавна прикривали від нескромного ока Паулині санітарні вигоди.

— Пауло, подивись на мене… Я серйозно кажу. Небагато лишилось долікуватися — ну навіщо знову все псувати?! Випишуть — читай скільки схочеш…

— Тритане, ти мені ніколи не брехав?

Тепер вона дивилася. Невідривно, і погляд її був, мов кліщ.

Його відчужені зелені очі моргнули:

— Брехав. І зізнавався, що брехав… Пам’ятаєш?

Вона ковтнула клубок. Вона пам’ятала: гола смаглява людина на ліжку і смужка сонця на його шиї, наче краватка чи ніби лезо. Чи як петля… Нічого собі думки.

І все-таки спогад про той день приніс їй полегшення. Він був занадто світлий, той день, щоб думати про такі дрібниці, як брехня…

— Тоді я казав тобі… Що всяка брехня має межі. Я ніколи не переступлю… за край. А в іншому — всі ми потроху брешемо, Пауло. На питання «Як справи» відповідаємо «Непогано», навіть якщо справи вкрай кепські…

— Як справи, Тритане?

Він усміхнувся:

— Молодець…

Простяг руку; вона хотіла відсторонитися, але в останню мить усе-таки піддалась.

— Не дуже добре справи, Пауло. Тобто з тобою, очевидно, все буде нормально, а от мої власні справи…

— Ти хочеш повторити подвиг Доброго Лікаря? Зістригти з мене мою удачу, як вовну з ягнички?

Вона хотіла побачити його розгубленість — та дарма. У глибині його очей нічого не змінилось. І зіниці не здригнулись.

— Кович сказав тобі, що я вівісектор?

— Навіщо я тобі потрібна, Тритане?

Його очі нарешті потьмяніли. І голос зісковзнув униз, став замість лункого — хрипким:

— Ти не здогадуєшся?

— Я думаю, ти мене кохаєш, — пробурмотіла вона непевно.

— А Кович сказав, що я тебе використовую?

— Тритане, а взагалі можливо притягти в телестудію саага? Ляльку, звісно, ляльку… У вас у центрі реабілітації, ти казав, є один — у музеї…

Він зітхнув. Прийняв руку з її плеча:

— Так… і хто його притяг?

— Не ти, — сказала вона миролюбно. — Хтось.

— Хтось…

Він піднявся, відійшов до вікна; Паулі здалося, що він зараз спробує сісти на вузьке підвіконня, вже потім вона із запізненням згадала, що сидіти на підвіконнях — манера Ковича.

— Не хотілось би про це говорити, все-таки не я тебе лікую… Та нехай. Який завбільшки був… той сааг?

Паула мимоволі здригнулася. Зціпила зуби — ще бракувало видати дикий страх перед самим тільки спогадом.

— Завбільшки… як два людські зрости.

— Виходить, ти бачила його очима царни?

Паула мовчала. Не зрозуміла.

— Є спеціальні дослідження, — нудним голосом сказав Тритан. — Співвідношення зростів… Сааг щодо людини такого ж розміру, як невеликий ведмідь. Аж ніяк не удвоє вищий.

— Хіба в Печері є люди? — спитала вона машинально.

Тритан поморщився:

— Це порівняльне дослідження, зроблене на підставі непрямих даних… Усі наявні моделі саагів витримують цю пропорцію. Сама розумієш, їх не школярі майстрували… Зате з погляду царни сааг — саме вдвоє більший; якби того, що ти бачила в студії, змоделювали лиходії-лікарі… то він був би завбільшки як ведмідь. Але його змоделювала твоя свідомість — з огляду на ті уявлення про саагів, які має царна…

— Нехай мені віддадуть книжку, — сказала вона зі слізьми в голосі.

Тритан відвернувся:

— Я попрошу… Бариса. Думаю, він відмовить.

— Тобі? — вона жовчно посміхнулася.

— А чому в мене повинні бути якісь переваги?

— У співкоординатора Пізнавальної глави? Що, невже ніяких?

Тритан не обертався. Дивився у вікно, на фонтан з кам’яним рибалкою, а в рибалки, всім відомо, вічно пустий невід…

— Жодних, Пауло. У твоєму випадку — жодних… Бо співкоординатор хоче, щоб ти була здорова.

«Ти здорова, Пауло», — виразно сказав у її вухах інший голос. Напружений і глухий.

— Тритане!!

Він злякано обернувся:

— Що… ти?..

Паула стояла коло ліжка. Закусивши губу, відчуваючи, як німіють щоки:

— Тритане… якщо ти… мені брешеш… ти ж… я хочу… тобі вірити… Тритане, тільки не… розумієш… Тритане?!

Замість відповіді він її обійняв. Огорнув її собою, мов коконом.

Вона не бачила його очей.

Може, це й на краще.

(Карниз був стопу завширшки. І дуже неприємно, що скеля нависала над ним, випирала черевом, як живіт товстуна нависає над ременем.

— Нам туди? — злякано спитала Махі.

Мандрівець сів на землю.

Якщо обходити… Жителі гірських князівств не панькаються з чужинцями. Правда, тут немає урочистих страт — тут просто вбивають, перший, хто дотягнеться, не розмовляючи, не питаючи імені…

Самостріл виручав їх не раз і не двічі. У маленьких селах бояться людей із самострілами, але в гірських князівствах повно своїх стрільців. Є навіть постійні збройні загони; гак-ніж на поясі — занадто слабкий аргумент проти того, що ці люди називають «армія».

А карниз…

Їх двоє. І обоє можуть пройти по карнизу — з певним ризиком, але і з великою ймовірністю удачі.

Та що уважніше мандрівець вивчав майбутній шлях, то більше усвідомлював, що здолати його можна тільки раз.

Потривожена ногами стежка почне обпливати. Сповзати в прірву, той, хто піде перший, зробить шлях другого майже неможливим…

Майже?..

— Я не піду, — сказала дівчинка байдуже.

Він помовчав. Подивився на неї збоку, ніби намагаючись побачити, що ховається під шкаралупкою її слів і наскільки їм, цим словам, можна вірити.

— Чому?

— Я не пройду, — вона нарешті повернула голову й відповіла поглядом на його погляд. — Я не можу… висота… ні, Танкі. Я так утомилась… я посиджу, а ти йди.

— Тобто як — посиджу? — перепитав він не розуміючи.

За весь час, що вони в дорозі, Махі двічі поривалась повернутися. Отупівши від розпачу, від щоденних зусиль і страху, вона часом марила наяву — їй увижалося, що батько живий і чекає на неї. Чи що її родичі заступляться за неї, чи що з’ясується правда про її батька, звання «дочки звідтіляка» буде з неї знято й не приведе на колесо, кинуте з урвища…

— Скажи їм правду, — бурмотіла Махі в такі хвилини, дивлячись перед собою незрячими очима. — Скажи їм правду, Танкі. Що звідтіляк не тато, а ти…

Він подивився на карниз над прірвою. Потім на дівчинку. Потім знову на карниз.

— Ми пройдемо…

— Ти пройдеш. Я — ні.

— Як тобі не соромно, — він захотів розсердитись, і це йому вдалося. — Ми пройшли більшу частину шляху, тепер ти псуватимеш мені нерви своїми примхами?

Вона раптом упіймала його руку й притислася до неї губами.

Він аж оторопів і не відразу здогадався висмикнути долоню:

— Ти що?!

— Танкі, ти такий хороший, — сказала Махі пошепки. — Ти мене все тягнеш, тягнеш… Я більше не можу. Ти йди, будь ласка, дякую, що врятував мене… Але мені треба відпочити. Я посиджу. Ти йди…

Він знову подивився на карниз.

І уявив собі, як іде по ньому з дівчинкою на плечах.

І негайно заплющив очі з жаху: ні. З такою ношею цей шлях непрохідний. Не варто й пробувати.

Зате один він пройде напевно.

— Ти йди, — повторила Махі, мов заклинання. — Я втомилась. Я дуже боюся… висоти… я боюсь. Я втомилася. Ти йди.

Він відчув себе безпорадним. Слабким і дурним. Шмаркачем.

— Махі…

— Я для тебе тягар. Я втомилась… Я посиджу.

Вона справді сіла, привалившись спиною до каменя, і лице її стало майже щасливе, як у людини, котра після довгої дороги нарешті може дати спочинок затерплим ногам.

— Та ми ж майже дійшли! — сказав він, і його низький голос раптом зірвався на фальцет. — Ми ж ідемо ТУДИ, я ж тобі розповідав, як там добре!..

— Я втомилась. Я туди не хочу… Ти йди.

Він закусив губу. Здійняв очі до неба, до скалки неба, втисненої в ламану рамку гірських вершин.

Воно довго буде йому пам’ятатися, це небо. Він знав напевно. Не допоможе, не підкаже, не дасть поради — запам’ятається, як яскрава картинка…

Рука його потяглася до пояса; Махі спершу не зрозуміла, що він робить. Він висмикнув зі штанів пасок, склав його вдвоє, взяв Махі під пахви й ривком поставив на ноги:

— Підеш?

Вона часто закліпала віями. Вона ще не могла повірити, що з нею говорять серйозно, але вираз крайньої втоми потроху сходив з її обличчя.

— То підеш чи ні?

— Танкі…

Він поклав її животом собі на коліно:

— Підеш?!

Він ударив її двічі чи тричі. Він вибивав з неї, незважаючи на волання й дряпання, вибивав заціпеніння й покору долі, і вибив, і, піднявши, повернув до карниза мокрим лицем:

— Ти підеш перша. А я піду за тобою, і якщо ти надумаєш повернути назад…

Він замахнувся ременем, і вона закричала, притискаючи руки до постраждалого місця.

Дно ущелини, вкрите уламками скель, було далеко.

Складений удвічі ремінь був поруч; вона плакала, розмазуючи сльози по щоках.

Вона легка. Є надія, що й для нього, коли йтиме за нею, залишиться шанс…

А вже за його спиною стежка стане непрохідна.

Махі ступнула на карниз; він бачив, як вона вибирає дорогу. Правильно вибирає, точно ставить ногу, утримуючись, чіпляючись пальцями за дрібні нерівності… Добре. Вона виросла в горах, вона легка, молодець…

Він дочекався, поки вона відійде від краю, і ступив на карниз сам. Чекати не було сенсу.

Шелестів пісок, ллючись з-під легких ніг Махі. Якщо ми дійдемо, думав мандрівець, дивлячись у сіро-коричневий візерунок скелі, якщо ми тільки дійдемо, я…

Перший камінь зірвався з-під його ноги якраз на половині шляху — шугонув униз, летів довго, вдаряючись об інші камені й захоплюючи їх за собою, летів, поки мандрівець болісним зусиллям підтягувався, шукав нової опори, відчуваючи, як вискакує з грудей серце.

Махі стояла, притулившись щокою до скелі, її опухлі від сліз очі здавалися величезними, мов блюдця.

— Нічого, — він спробував усміхнутись. — Уперед.

І вона пішла.

Їй лишалося пройти чверть шляху. Тільки чверть.

З-під його ноги зірвався другий камінь. І майже одразу — третій.

Йому здавалося, що порожнеча, яка чигала на дні ущелини, простягла невидиму м’яку лапу і взяла його за ногу над кісточкою.

Піт заливав очі; серце билось так, що, здавалося, його чує Махі, ось вона підходить до краю карниза, от зараз…

Дівчинка озирнулася.

— Вперед! — майже закричав він, дивом утримуючись на напівобваленому, вже непрохідному карнизі. — Вперед, ну!..

З-під ніг Махі посипався пісок. Полетіли дрібні камінчики.

— Вперед!!

Це був один з тих каменів, про які він з самого початку знав, що вони ненадійні.

Мить…

Махі більше не стояла на карнизі. Вона висіла, вхопившись однією рукою за ледь помітний виступ, другою — за стебло якоїсь рослини, що вгніздилася в щілині, зараз ця суха мотузочка лусне, не витримавши ваги легкої, мов пушинка, дівчинки…

— Махі!!

Не варто кричати. Тут бувають лавини.

Йому здавалося, що вона рухається непростимо повільно. Наче в уповільненій зйомці.

Худа ящірка у рваному платті. Підтягла ногу… коліном знайшла опору… ще… стебло тримає… сиплеться пісок… піт заливає очі, ще трошки, зараз вона видряпається, ну…

Махі встала. Помаленьку, приставними крочками, рушила вперед; він дивився, як вона йде.

Через кілька секунд вона була вже на тому боці ущелини.

І відразу ж сіла на землю і вчепилася в неї руками.

Він хотів би молитися, тільки не знав кому.

Каміння під його ногами просідало. Подумки продовжуючи його рух, він побачив, як, розкинувши руки, ширяє в повітрі мов птах…

Він так мріяв навчитись літати.

— Танкі!..

Слово стрибало, відбиваючись од стін.

На його шляху тепер була яма. Вибоїна; він не знав, як пройти вибиту ділянку. Де там ставити ноту. Обливався потом — і не знав. Повернути назад?!

Він ступнув, приставив ногу, дозволяючи каменю, на якому він щойно стояв, спокійно полетіти в провалля. Ступнув знову, і вдало, намацав попереду дорогу, обрав камінь, готовий витримати його вагу цілих десять секунд, залишилася чверть шляху, але ця вибоїна, ось він, справжній кінець усьому, і до неї вже нічого не лишилося, нічогісінько…

— Танкі!..

В останню секунду він збагнув, що треба стрибати.

— Танкі!!

Запаморочення. Майже падіння, судомно стиснені пальці…

Величезний уламок, що виступав над краєм прірви, наче гострий ніс кам’яного корабля, витримав його вагу.

Махі кричала й плакала, вчепившись у суху коричневу траву, поки над краєм прірви не з’явилась одна рука, потім друга, потім перекошене зусиллям обличчя, а потім і весь мандрівець — цілий, але без самостріла.

Самостріл зірвався вниз.

Втім, у мандрівця все одно був тільки один набій.

…Ну як же, як її втішити?!

Догоряло багаття.

Мандрівець уклав Махі на свою розстелену куртку, ліг поруч, обійняв її, подумки намагаючись увібрати її тремтіння в себе. Всотати її розпач і страх, ніби губкою.

— …І там ніхто нікого не боїться. Там нікого не б’ють паском. Там немає ні кинджалів, ні самострілів. Ти підеш до школи, в тебе буде дуже гарна шкільна форма, зі значками, з пряжками…

Він затнувся. Він не знав, чим іще її зацікавити; те, що все життя здавалося йому простим і буденним, звідси, з гір, здається недосяжним щастям, особливим світом для праведних… А тепер так треба розповісти їй, а він не знаходить слів, меле якісь дурниці про шкільні пряжки…

— Я ж там чу…жачка буду, — пробурмотіла Махі тремтячи. Я ж там буду… наче звідтіляк…

— Та ти що, — сказав він, радіючи, що може нарешті повідомити щось важливе. — Там узагалі немає звідтіляків. Там усім байдуже, звідки ти родом, звідки прийшов… Там… ти побачиш. Читатимеш книжки, навчишся малювати, пірнати в басейні… Ким ти хочеш бути?

Вона не зрозуміла.

— Що хочеш робити? — терпляче перепитав він. — Учити, лікувати, пекти, будувати будинки… Що хочеш… Будь-яка… справа… Подружишся з хлопцями…

— А ТИ будеш… зі мною?..

— Авжеж, — він навіть здивувався. — Авжеж, а як ти думала?!

Здається, її тремтіння потроху стихало.

Здається, вона незабаром зможе заснути.)





* * *




Після денного лікування Паула не хотіла рухатись і майже не могла говорити — лежала у напівсні.

Потім крізь обриси марудного, але цілком упізнаваного марення — шорсткі дотики простирадл, віддалені голоси, холодна вода на губах — проступив, нарешті, вологий півморок Печери.

Не було сили піднятись.

Царна лежала на подушці з вогкого чорного моху, запалі боки посмикувалися, вовна звалялася, злиплася бурульками, і над головою нависали бурульки сталактитів, і віддалеки шелестіла вода, одначе царна знала, що сьогодні до водопою не добереться.

Звуки текли по коридорах, одбивались од стін, лилися в круглі напружені вуха; зграя коричневих схрулів пройшла занадто близько, проте царна лежала не ворушачись.

Чорний мох пахнув їжею. Чорний мох був вологий і сам по собі міг утамувати спрагу; царна насилу відщипувала від твердої підстилки й не відчувала смаку.

Коли барбак, чий нюх не міг пропустити запаху хворої царни, наблизився аж так, що вона розрізняла вже не тільки скрегіт пазурів по камінню, але й дихання, і шурхотіння цупкої шерсті, тоді гаснучий інстинкт самозбереження взяв гору, вона напружила тремтячі ноги й підштовхнула вгору неслухняне важке тіло.

Її ратиці не вибивали дробу — вдаряли рідко й глухо, неритмічно. Звуки барбака не віддалялися — тяглися за нею, хоч хижак і не докладав до цього зусиль, він просто ще не почав гонитви; царна хиталась, і гойдалися кам’яні стіни у світляних візерунках, і, як і раніше, байдуже струменіла в глибоких западинах недосяжна вода.

Інстинкт вів її, не дозволяючи сповільнити крок чи впасти. Звуки барбака долинали дедалі виразніше; хижак ішов тепер прямо по її гарячому сліду. Барбак, пожирач знесилених і старих.

Царна не знала, що таке розпач. Вона знала тільки, що таке страх; страх не раз рятував її, страх, здоровий інстинкт і везіння; вона безпомильно обирала шлях; якби вона була сильна, як колись, хіба гострив би барбак на неї жовті слиняві зуби?!

Вона спіткнулася. Потім ще. Коридор поширшав; тепер барбака не треба було слухати. Вона знала, що, обернувшись, побачить його в тьмяному світлі вогненних жуків, котрі кружляють під стелею.

Інстинкт ще й досі був сильніший за слабкість, і вона побігла. Барбак глухо рикнув, передчуваючи трапезу.

Появу третього обоє — і хижак, і жертва — відчули одночасно.

Царна нарешті спіткнулась і впала. Барбак став, ніби налетів на мокру стіну Печери; нерухома фігура з канчуком в опущеній руці була поза всякими уявленнями про світ. Вона була НЕПРАВИЛЬНА, вона була неприродна й тому особливо страшна.

Мить — і барбака не стало. Лишився звук, він віддалявся, тонув в інших звуках Печери. І залишилася фігура з канчуком у руці.

Царна лежала.

Сама смерть не змусила б її встати з місця; те, що стояло перед нею, то й була, ймовірно, сама смерть. Воно не створювало звуків — круглі вуха-мушлі дарма напружувалися, намагаючись уловити хоча б ниточку подиху. Царна лежала, не відчуваючи жаху: чи сили її вичерпалися разом з бажанням жити, чи інстинкт підказав їй, що фігура з канчуком її не скривдить.

Печера жила. Віддалені звуки струменіли, мов пісок, ніби вода; царна лежала, поклавши голову на власне тремтяче плече, а трохи віддалеки стояв, неначе камінь, незбагненний і страшний прибулець.

І тому жоден любитель стерва не навідався до неї, щоб добити.





* * *




— …Пауло, посунься?..

Теплі долоні на очах.

— Пауло, прокидайся помалу… Як ти себе почуваєш?

Вона розліпила повіки. Теплі долоні перемістилися до неї на лоб.

Здається, вона була в Печері?..

— Я не пам’ятаю, — сказала вона вголос. Сон вислизав, віддалявся з кожною секундою, так, вона була в Печері й хотіла пити…

— Хочеш чаю?..

Вона насилу всміхнулася. Діловитий Тританів спокій передавався їй миттю. Наче найкращі ліки.

Вона всміхнулася впевненіше:

— Ти зостанешся… на ніч?

І нарешті побачила його лице.

І мимоволі здригнулась.

Він зостався.

Знесилена, вона не могла відповісти на його ласку, тоді він просто обійняв її, улігшись поруч. І цілу ніч пролежав нерухомо; зрідка прокидаючись, вона чула, як б’ється його серце. І тепла, спокійна долоня…

— Ти що, цілу ніч не спав?!

Світанок був ясний. Гарний світанок сонячного дня.

— Тритане, чого ж ти… цілу ніч?..

Авжеж, не спав, сказали їй його запалі зелені очі. Зелені в червоній рамочці, ніби пляма трави серед макового поля…

— Доброго ранку, Пауло… зараз, зачекай секундочку.

І по тому, як він намагається поворухнутись, вона зрозуміла, що він цілу ніч не змінював пози. Не ворушився, боячись потривожити її сон.

— У тебе руки затерпли?

У нього затерпло все тіло. Руки впали мотузками, коли він примудрився сісти на ліжку. Дошкутильгав до табурета, винувато всміхнувся, сів, як завжди, на краєчок…

— Тритане… — сказала вона пошепки.

— Усе гаразд, Пауло. Усе цілком нормально. Ти так добре спала…

— Я дурна, — сказала вона пошепки. — Добряче я тобі… вчора… Якщо віриш людині — треба вірити їй до кінця, правда?

— Правда, — сказав він без усмішки.

— Я образила тебе… недовірою, — вона зітхнула. — А ти простив… так просто. Коли я з тобою, мені здається, що все на світі просто й приємно… Тепер я віритиму тільки тобі. Так?

Тритан опустив запалені повіки:

— Так…

Тепер він розминав руки. Струшував, намагаючись відновити плин крові, морщився, знову струшував, потім розминав; на його лівій руці вже поверталися до життя пальці.

— Ну й ніч у тебе була, — сказала Паула винувато.

Тритан усміхнувся:

— Ну й ніч у мене була… Найкраща з ночей. Найкраща… Пауло, знаєш, ти так міцно… Вночі ти не була в Печері.

— Не була, — вона всміхнулася.

— Коли сплячий у Печері, в нього інше обличчя… На світі повно тих, хто голову продасть за рецепт… безпеки. До старості у багатьох людей з’являється… цей страх. А багатії й адміністратори переважно старі…

Усмішка на Паулиних губах потроху розтанула:

— Навіщо?.. Про це, ми…

— Якщо люди матимуть доступ до цього рецепта, — Тритан розминав кисті, — світ опиниться на межі катастрофи… Печера прийде на наші вулиці. І стримати її буде нікому.

— Тритане…

— Пауло… Не знаю, як тобі сказати. Не знаю, як тобі не говорити… Як мені виправдатися перед тобою і чи варто виправдовуватись.

Вона зчепила пальці. З жаху від того, що зараз його зрозуміє.

— Тритане, ти…

— Так, Пауло. Так.

Хвилину панувало мовчання. Тритан не опускав погляду, з хворобливим задоволенням катував себе, переймаючи всі думки й здогади, що відбивались у мокрих від сліз Паулиних очах.

— Так, Пауло. Ти унікальна безцінна істота. З часу досліджень Доброго Лікаря у світі стало повно порохових бочок, і от з’явився палаючий гніт — ти…

— Тритане, що ти говориш?!

— Правду. Я обіцяв тобі за певною межею — не брехати… Сьогоднішня ніч була межею.

— Але я НЕ ХОЧУ цього чути!!

— А мені боляче це говорити, — він нарешті відвів погляд, і вона тільки тепер побачила, яке в нього незвично біле обличчя. — Бо тепер ти, можливо, не захочеш мене бачити… А я тебе не бачити не можу.

Він підвівся. Узяв свій піджак, кинутий на білу ширму, поліз у внутрішню кишеню, витяг пачку фотографій:

— На…

Паула не хотіла дивитись, але й утриматися теж не могла.

Стільки фотопортретів у неї не було ніколи. У неї були картки з випускного вечора, автоматичні знімки для документів, ще трохи аматорських, і майже на всіх у її фотозображення були перелякані, не свої очі… А тут був розсип чудових, технічно вилизаних кадрів — Паула сміється, заклопотана Паула, рішуча Паула, злякана Паула, Паула колупається в носі…

Вона на мить захопилась. Її численні обличчя на матових прямокутниках були такі різні й такі живі, що здавалось, ніби перед очима прокручується кінострічка…

— Це прихована камера?

— Так.

— Увесь цей час ти за мною стежив?

— Так.

Паула ковтнула слину. Куртка на три розміри більша, змія…

— Усе навмисне?! І балакучий…

Чомусь «балакучий собака» здався їй зараз найобразливішим. Най…непрощеннішим.

— Я здорова?!

— Так…

Він знову не ховав очей. Це не в’язалося з Паулиним уявленням про провину, про його дивовижну провину, яку…

— Ви мене… вивч… намагаєтесь… як Добрий Лікар?!

— Так.

— Як же тобі не соромно? — запитала вона тонким, на межі сліз голосом.

Він став на коліна.

Цей жест, який в інший час здався б оперетковим, тепер був цілком природний — як усе, що робив Тритан.

Він стояв перед нею на колінах, але, як і раніше, не опускав очей. Хоч і дивився тепер знизу вгору.

— Що ж мені робити, Пауло? Ми повинні зрозуміти. Ми обов’язково повинні знати, як саме Добрий Лікар добував свої препарати… Бо у світі вже є люди, які ЗНАЮТЬ шлях до цього. Ти сірник у пороховій вежі. І якщо до тебе доберуться чиїсь брудні руки… Я міг би довго тебе обманювати. Я міг би, повір… Але не став. Знаєш, чому?..

Безшумно розчинилися білі м’які двері.

Доктор Барис. І ще один, незнайомий Паулі, обидва бліді, з дивно стиснутими губами.

Тритан повернув голову. Не встаючи з колін.

— Потім.

— Пане Тодін…

— Зачиніть двері.

Якусь хвилину Паула думала, що вони не послухаються.

Але вони підкорилися.





* * *




Виставу було внесено в документи під нейтральною назвою «Пісні про кохання», прем’єра планувалася на осінь, Кович прилюдно оголосив, що нова вистава стане експериментом, зібранням дебютів, що гратимуть у ній тільки молоді й невідомі, і, щоб дебютанти не відчували тиску й не затискалися, репетиції проводитимуться закрито. На стенді було вивішено розподіл — під ним одразу ж зібралася невелика юрба. Масовка дрижала, наближаючись до стенда, більш-менш відомі актори всміхалися здивовано або поблажливо; відразу розігралося кілька драм, бо значна частина «хлопчиків і дівчаток» у розподіл не потрапила. Театр гув, вирував плітками, поздоровленнями, докорами та звинуваченнями в підлабузництві.

Поряд з розподілом незабаром з’явився графік репетицій; на жодній з них не збиралося більше двох-трьох персонажів. Раман ретельно розклав п’єсу, подробив на сценки й сценочки, і з кожного окремого діалогу важко було щось зрозуміти про ціле — чого, власне, Раманові й хотілося. Ніхто з них майже напевно не читав «Першої ночі» — дуже довго всі вони віритимуть, що репетирують якісь «Пісні про кохання»…

Крім головних героїв. З ними треба буде працювати дуже серйозно й дуже окремо…

Задзвонив телефон; Раман одірвався від творчих роздумів. Можливо, дзвонили з Відділу мистецтв при Раді — нарікати, що він знову не з’явився на нараду…

— Добрий день, Рамане.

А, так, вони ж домовилися називати один одного на ім’я…

Цей голос неможливо не впізнати. Хтозна, чи є ще в місті такі голоси, рідкісний дар, який використовується не за призначенням…

— Вітаю вас, — сказав він машинально. — Треба сказати, що коли ви потрібні, до вас просто неможливо дістатися.

— А коли я не потрібний, я з’являюся сам, — охоче доповнив Тритан Тодін. — Я знаю, що ви про мене думаєте.

— Не знаєте, — жорстко запевнив Раман.

— Тоді в мене є нагода довідатись, — незворушно продовжував Тодін. — Я готовий з вами зустрітися. Якщо побажаєте.

Раман завагався.

Поворот сюжету захопив його зненацька. Він не думав, що Тодін сам піде на контакт, та ще й напрошуватиметься; це анітрохи не в’язалося з Рамановим уявленням про Тодіна. І з загальним уявленням про ситуацію не в’язалося теж.

Він був готовий відмовити. Цілком інстинктивно, з почуття протиріччя. На зло…

Утім, минуло вже чотири дні, відколи він виклав Другому радникові своє прохання. І той довго зітхав у слухавку: «Розумієте, Адміністрації втручатися в діяльність Триглава… А чом би вам не подати офіційну скаргу?» А потім усе-таки погодився «розпорядитися про відомості», однак минуло вже чотири дні, а від радника ні слуху ні духу…

— Добре, — сказав Раман глухо. — Я волів би не затягувати.

— Сьогодні? — охоче запитав Тодін. — Я, бачите, якраз неподалік театру, міг би заскочити…

Співкоординатор Пізнавальної глави був абсолютно позбавлений забобонів.

Вони говорили годину, не більше, проте Ковичу здалося, що вже вечір і от-от має початися вистава.

— Навіщо ви мені все це розповідаєте?

— А вам, Рамане, нецікаво?

— Я не вірю… що світ може серйозно похитнутися. Світ стабільний.

— Уявіть на п’ять хвилин, що ЖОДНА жертва вам не дається. Недосяжна. Як та знаменита царна, тобто Паула Німробець…

Раман стиснув зуби. Його учень Дін якось зізнався йому, що в ті дні — дні полювання на Паулу — Кович був просто нестерпний…

Звісно, Дін не знав причини. Кович і в найкращі часи не бував симпатягою…

— Ви думаєте… Тритане, що гіпотетична загроза світові виправдає вас у разі, якщо випливе факт незаконного затримання, помилкового діагнозу, дослідів без згоди пацієнта?

— Рамане… на жаль, загроза не гіпотетична, а цілком реальна. І Пізнавальна глава має цілу низку особливих повноважень…

— Якщо ви впродовж дня не звільните панну Німробець, мені доведеться йти в Адміністрацію.

Кович сам до кінця не знав, блефує він чи ні. Механізми свого впливу на Адміністрацію бачились йому дуже невиразно, однак вони були, ці механізми, і пан Тодін не може цього не розуміти…

— «Звільните»… — його співрозмовник знизав плечима. — Ніби Паула справді у в’язниці.

— Примусове утримання в клініці…

— Примусове?!

Органний Тританів голос легко перекрив незакінчену фразу Ковича. Зелені очі звузилися, Раман мимоволі напружився і з трудом пригнітив бажання відвести погляд.

— Рамане, я розповів вам про Доброго Лікаря не для того, щоб розважити. Згадайте, коли ви навчалися в училищі, — ви ж театральне училище закінчували, я не помилився? — вас іще на першому курсі змушували читати «Легендарій»… Пам’ятаєте? Найдавнішу легенду пам’ятаєте? — про те, як Печера була всюди, люди жили в ній удень і вночі, і душі їхні були дрімучі, вкриті вовною… Те, що красива мова легенди визначає як «укриті вовною душі», — це не що інше, як надлишки природної агресивності, не відділені від людської особистості, переломлені нею… в особливо огидних формах. Груба агресія, до якої вдаються для досягнення цілком людських цілей. І навпаки — по-людськи хитромудрі методи для досягнення цілей звіриних. У вищому своєму прояві — так звана війна, казан колективної спраги вбивства. От що мають на увазі фахівці, кажучи про «світ без Печери»… Світ без Печери — це Печера в денному світі. Печера назавжди.

— За вами виплакалась педагогічна кар’єра, — повідомив Раман похмуро. — Діти люблять людей з багатою фантазією.

— Дорогий Рамане, технічно цю фантасмагорію — Печеру назавжди — цілком можливо реалізувати. Добрий Лікар це практично влаштував, щоправда, на дуже обмеженій частині суходолу… Та найсумніше, що його досвід нікого нічого не навчив.

Тритан раптом нахилився вперед, куточки його губ різко опустилися вниз:

— Ви можете собі уявити, які це гроші — продавати везіння? Гарантовану безпеку в Печері? І скільки буде покупців? Так, більшість багатих і впливових людей бродять по Печері хижаками, але й хижакам не уникнути старості, слабкості; ой як це кривдно, Рамане, коли зграя нахабних схрулів загризає старого досвідченого саага, як це сумно…

Рамана пересмикнуло, одначе погляду він не. одвів.

Тритан випростався. Вираз його обличчя знову змінився — тепер воно здавалося безпристрасним, навіть байдужим:

— На світі існують сили, готові праву руку віддати за володіння Паулою Німробець. І це не Триглав, Рамане, Триглав діє в рамках закону, а якщо закон з якоїсь причини тісний — що ж, Триглав його перекроїть… А ще ж є спадкоємці Доброго Лікаря, які, добравшись до Паули, За тиждень синтезують штучне везіння. І почнуть ним торгувати, з найшляхетнішою, звісно, метою, бо ж якщо сотня заможних людей позбудеться страху Печери, світ іще не западеться… Так вони думають.

Тритан устав, і Раман з невдоволенням помітив, що дивиться на нього знизу вгору.

— Саме тому, Рамане… Саме тому Паула повинна перебувати під охороною. Її не стережуть — її охороняють. Для її ж добра.

— І для її ж добра ви її переконали, що вона хвора?

Тритан затнувся. Розвів руками, ніби кажучи: ох, як з вами складно… Помовчав, підійшов до вікна, зайняв улюблене місце самого Рамана — на підвіконні, над службовим входом, над вулицею, над клумбою з новими, вже літніми квітами…

— Рамане… Ви впевнені, що впораєтеся з постановкою «Першої ночі»?

Ковичу вдалося не виявити емоцій. Його лице зберегло холодно-глузливий вираз — так принаймні йому здавалося; на краю стола лежала чорна шкіряна папка з роздруківками п’єси, з його власними, Ковича, безладними позначками.

Власне кажучи, чого він, великий Кович, злякався?!

— Я впевнений, — відгукнувся він, не відводячи погляду від зелених, як зрада, очей Тритана Тодіна. — А у вас є сумнів?

— У мене є сумнів, — Тритан зітхнув, — але іншого порядку… Ану ж ця постановка увійде в конфлікт з суспільною мораллю?

Пауза. Кович нарешті опустив очі.

Суспільна мораль гнучка й розтяжна, та тільки до певних меЖ. Власне, тільки Триглав і тільки озброєний таким формулюванням має над Вільним Мистецтвом якусь подобу влади…

— Ви що, Тритане, мені погрожуєте? — запитав Кович зарозуміло. — Нехай непереконливо, нехай дрібно, але все-таки погрожуєте?..

Тодін притулився спиною до рами. До половини прикрив повіками зелені очі, які свого часу так вразили довірливу Паулу Німробець:

— Двадцять з гаком років тому… я виконував певну важку й брудну справу. Я був спостерігачем… у гірському районі, одрізаному од світу… у всіх розуміннях одрізаному, бо це був ізолят. Печера там не виконувала своїх функцій, ніхто не міг реалізувати агресію в її природній формі, Печера відмирала, перетворюючись на примарний, безпечний і зайвий сон… А тому тваринні реакції прийшли в денний…

Тодін затнувся. Його світлі очі повільно тьмяніли, наче наливаючись нафтою:

— Ви ніколи не замислювались, як це складно — проткнути людське тіло гострим предметом? Фізично складно… Традиційна страта в ізоляті, у так званих «далеких республіках»… там кожне село називало себе республікою, річ не втім… Традиційна страта там була — насадження на колесо. Прокотити по вулицях і скинути в прірву, добре, що прірв там повнісінько… Отож, Рамане, ви можете собі уявити, які інструменти використовувались для того, щоб насадити людину на залізну вісь цього колеса? Щоб вона не вмерла одразу? Щоб трималася міцно?

Кович ковтнув клубок.

— Я був присутній при такій страті, — м’яко сказав Тритан. — Мені було двадцять років… Зрештою, вік не має значення. Вам не здається, що сааг, пожираючи жертву, щоб угамувати голод… І юрба людей — людей, Рамане! — які у справедливому гніві котять колесо… на якому…

Тодін поперхнувся й замовк. По бруківці під вікнами шелестіли шини, за дверима цокали туди-сюди діловиті каблуки адміністраторки.

— Рамане… Пробачте. Я розумію, що радості вам од мене ні на гріш. Я хочу, щоб ви зрозуміли, і не знаю, як пояснити… Рамане, — він знов нахилився вперед, ризикуючи зісковзнути з підвіконня, — ви пробували коли-небудь подивитись на світ Печери людськими очима?

Кович нервово посміхнувся:

— Мені здається, що я тільки це й роблю…

— Ви дивитеся ззовні, — Тодін втомлено зітхнув. — Ви чітко поділяєте — це вони, у темряві серед каміння, вони, вкриті шерстю, а це ми, часом безглузді, часом нестерпні, але люди, цим усе сказано…

Раман мовчав. Він не зрозумів.

— Правильно поділяєте, — сказав Тодін після паузи, несподівано сухо. — Бо з погляду людини, світ Печери — огидне місце. Хрускіт перекушених хребців, — Тодін болісно поморщився, й Раман автоматично подумав, що співкоординатор Пізнавальної глави вміє розповідати надзвичайно соковито. Ясно і яскраво бачить усе, що стоїть за словами. І говорячи «хрускіт», готовий затикати вуха — так виразно цей хрускіт йому вчувається…

Тодін спостерігав за ним, і погляд у нього був важкий. Раман одвернувся; він ніколи не терпів поруч людей сильніших, які б його в чомусь переважали, недолюблював навіть тих, що мали рівні з ним можливості; Тритан Тодін був, певно, великим режисером. Режисером спектаклю «Життя».

Адміністраторка під дверима цокала каблуками й нервувалася.

— Ми з вами зашкарублі циніки, — повідомив Тритан з усмішкою. — Усяка нормальна людина вкривається краскою, якщо вголос заговорити з нею про Печеру. Цей сором… підсвідома огида до світу Печери… має цілком визначену, захисну функцію.

Кович не витримав і всміхнувся. Так глумливо й мерзенно, як тільки вмів.

— Так, — Тритан сумно кивнув. — Можете скільки завгодно сміятися… Та коли людська сутність сполучається з сутністю, скажімо, саага… Знаю, що ви мені скажете. Я відповідаю за себе, я чоловік, приборкати звіра — справа честі… То поставмо вас на п’єдестал і вважаймо прикладом для наслідування. А тим часом у містах і в містечках, у віддалених куточках і на сусідній вулиці народяться хлопчики й дівчатка, які…

Він затнувся. Зелені очі його враз скаламутились, потьмянішали, наче покинутий жаб’ячий ставок.

— Та баба все кричала, що вкрала не вона, а хто його знає, як воно було насправді… Роздягли догола, накололи на вісь, у неї сиві…

Він зібрав усі сили в кулак, очі його знову стали яскраво-зелені й уперлися Ковичу в лице:

— Що найсумніше… Якщо людину і звіра з’єднати в одній особі, то виходить щось гірше… ніж просто… сааг. Людина хитріша… сааг не може бути бузувіром і відчувати задоволення від катувань. Правда?

Раман зціпив зуби. Тритан Тодін гнітив його, тиснув, заганяв у глухий кут; занадто сильний суперник — Тритан Тодін. Можна тільки порадіти за Паулу… і за її вибір.

Не розціплюючи зубів, він розтяг рота в усмішці:

— Ви хочете сказати, що я руйную підвалини? Підриваю коріння, рубаю сук, на якому сиджу? Я правильно витлумачив ваші…

Він замовк. Збирався сказати «ваші одкровення», проте в останню мить усе-таки замовк, бо все, про що розповідав Тодін, раптом яскраво постало перед його, Рамановими, очима. І йому стало зле.

Виходить, він ПОВІРИВ?!

Тритан опустив повіки.

— Я прекрасно розумію, Рамане, що ви хочете цією виставою сказати. Хтось більше любить Печеру, хтось менше… Хтось боїться дуже, хтось — трошки. Люди гинуть у Печері не частіше, ніж, скажімо, під колесами машин. Сідаючи в таксі чи переходячи дорогу, ніхто, здебільшого, не питає себе: а чи буду я живий через півгодини?..

Кович мовчав. Адміністраторка під дверима чекала його; скільки, цікаво, вона вже чекає, на котру годину він їй призначив зустріч?..

— Однак, Рамане, приносити в жертву своєму творчому пориву… приносити щось, очевидне для багатьох розумних людей, топтатися чобітьми по забороненій території… Так, вона існує. Так, бридке це слово — «заборона». Його ненавидять діти й режисери. Чорт, не хочу читати мораль… Одно слово, якщо мені не вдалося вас переконати, просто візьміть до відома.

У шибку билася муха. За десять сантиметрів од розчиненого вікна. Когось мені ця муха нагадує, подумав Кович похмуро.

— Ви перебільшуєте чарівну силу мистецтва, — жовчно сказав він, звертаючись до мухи.

— Аж ніяк, — без усмішки відгукнувся Тодін. — Я радий, що ми з вами порозумілися.

— Невже? — засумнівався Раман.

— Так, — Тодін кивнув без тіні сумніву. — До речі, якщо захочете побачити Паулу… Мені здається, вона буде рада.





* * *




У цю ніч її мучило погане, вкрай погане передчуття. Їй чомусь пригадувався тюбик помади у щілині тротуару — символ неусвідомленого, непізнаванного страху.

А вранці прийшов охоронець.

Цей хлопець не був їй знайомий. Вона звикла вітатися з охоронцями і з медсестрами, проте цього, усміхненого, коротко стриженого, бачила вперше.

— Доброго ранку, Пауло… Ходімо.

— Доброго ранку, — відгукнулась вона чемно. — Хіба на сьогодні щось призначено?

От уже кілька днів її не тривожили лікуванням… тобто дослідженнями. Тритан сказав, що, можливо, незабаром вони взагалі не будуть потрібні.

— Доктор Барис хоче з вами поговорити, — хлопець усміхнувся знову. — Надіньте що-небудь, у коридорі прохолодно, знову перестаралися з цим дурним кондиціонером…

У нього була дивна манера говорити. Трохи поспішно, наче бажаючи уникнути паузи, ніби співрозмовник може поставити неприємне запитання, якого в жодному разі не можна допускати.

— Ходімо, Пауло… — повторив хлопець майже благально. Таким прохальним голосом не говорив жоден охоронець, жодна медсестра; Паула здивувалася.

Вона покірно накинула курточку; цей вогненно-червоний спортивний костюм їй купив і приніс особисто Тритан. Щоб не травмувати здорову людину лікарняним одягом…

Щоразу при імені Тритана вона відчувала втому. Навіть якщо це ім’я було вимовлено подумки.

Вони крокували по пустельних коридорах — зелений, як травичка, супровідник і Паула, одягнена в барви пожежної машини. Супровідник, здається, поспішав — принаймні крокував дедалі швидше. Ніби наприкінці шляху йому було обіцяно цукерку; Паула здивувалася знову.

Медсестра за маленьким столиком підняла голову, перевела погляд з Паули на охоронця й назад. Білясті брови її трохи піднялися — ніби вона хотіла щось сказати, але в останню мить передумала. Паула криво їй посміхнулася.

Усім їм спокійніше вважати Паулу пацієнткою. І їй, виявляється, у ролі пацієнтки було легше; їй принаймні було до чого прагнути — до одужання…

А чого їй чекати тепер?!

Тритан…

Вона поморщилася, наче від кислого.

…І здається, що вже багато років вони живуть, як подружжя. У її палату притягли інше ліжко — широке й зручне; не клініка — готель для молодят. Часом їй хочеться гнати його від себе, і вона жене — і гине від туги, і тоді він, великодушний, повертається…

Вона спіткнулася на рівному килимі. Потім іще раз; супровідник зітхнув крізь зуби — й одразу знову всміхнувся. На весь рот. Наче не охоронець, а…

— Ви недавно служите? — спитала Паула, старанно дивлячись під ноги, щоб не спіткнутися знову.

— Недавно, — цього разу хлопець усміхнувся якось криво. — Мене… за особистою… від пана Тодіна.

Паула переривчасто зітхнула.

…Тритан.

Хіба ж вона не мріяла жити на безлюдному острові з коханим?

Тепер вони живуть у психіатричній клініці, і за його наказом білі коридори безлюдні, наче омиті морем піщані береги. Кущі бузку в парку замінюють пальми, фонтан з кам’яним рибалкою замінює водоспад, медсестра за столиком — замість мавпи, так само безмовна…

Яка маячня.

— Зараз ліворуч, — запобігливо пробурмотів хлопець, тоді як Паула, чудово знаючи дорогу в Барисову лабораторію, повернула праворуч. Супровідник, утім, ніби чекав від неї такого дивацтва й негайно підхопив під лікоть, розвертаючи в потрібному напрямку:

— Ні, сюди…

Наче я більярдна куля, подумала Паула невдоволено. Яка котиться по рівному полю, а її спрямовують, куди…

А чому, власне, ліворуч?!

— А куди ми йдемо? — спитала вона здивовано. — До Бариса?

— До Бариса, — підтвердив охоронець, і рука його, вже готова випустити Паулину руку, раптом стислася сильніше. — До Бариса, як домовлялись… До нього…

Паулі раптом стало страшно.

Тюбик помади, що застряг у щілині тротуару. До чого тут помада… Рев саага в переходах печери…

Вона спіткнулася втретє. Супровідник щосили стис її руку; мені боляче, хотіла вона сказати, але в роті раптом пересохло.

Безлюдні коридори.

Паула тільки тепер зрозуміла, що ніколи не бувала в цій частині лікарні. Запах чистої білизни, тепле повітря з вентиляційних грат, кварцові лампи…

— Куди ми йдемо?!

У роті в охоронця…

А що, як він ніякий не охоронець?!

У роті в нього білою шеренгою стояли оголені в усмішці зуби. І рука, яка стискала Паулин лікоть, стала просто залізна:

— Ходімо… Будь ласка… Ну, Пауло…

Колись давним-давно, в дитинстві, з нею сталося щось подібне. Коли вона купалася в річці, пірнула — і защемила ногу в пащі підводного корча. Тоді була огидна паніка, шалене бажання вирватись на поверхню, абсолютно марні зусилля… як зараз…

Він тяг її за собою. Тепер він її тяг, а вона така ослабла після всіх цих дослідів, вона може тільки…

Теплий, вузький, задушливий коридор.

— Мені треба в туалет, — сказала вона тонко, і коліна її підігнулися. — Мені дуже, дуже…

Рука, яка її тримала, послабила хватку на одну тільки мить, але інстинкт жертви, раптово прокинувшись, підказав Паулі момент для ривка.

Р-раз!

Вдарило в обличчя тепле й вологе повітря. Переходи Печери… ні, напівтемний коридор з товстими трубами вздовж стін. Вона повинна тікати. Вона повинна рятуватись. Так велить інстинкт.

Тупіт ніг за спиною. Пружна підлога глушить кроки, але цей тупіт…

Чому він її не гукає?! Він боїться шуму, якщо вона зараз закричить…

Різкий поворот. Два коридори, праворуч і ліворуч, Паула втратила мить, не знаючи, куди повернути, але тупіт ніг за спиною…

…якщо вона зараз закричить, може, її почують?!

Залізні двері.

Паула пережила довгу секунду розпачу, бо лікарня привчила її до замкнених дверей, але залізні двері змилостивились над нею і піддалися її зусиллям.

Темрява.

Точніше, півморок, самотня синя лампочка в кутку, гори зім’ятої тканини… Стелажі… Склад? Пральня?

Вона пірнула під вологу, пропахлу дезінфекцією гору білизни в той самий момент, як на порозі темної кімнати виник силует її переслідувача. Точніше, за волосину до цього моменту, за волосину часу, бо переслідувач не встиг…

Тиша. Тихе гурчання води у товстих трубах уздовж стін; чи це не вода?..

Чоловік, дві хвилини тому Паулин супровідник, стояв у дверях, і Паулі здавалося, що він бачить у темряві.

Легені вимагали повітря, багато повітря після швидкого бігу, і пил, потрапляючи в горло, змушував Паулу сильніше затискати руками рота й носа.

Дихати не можна.

І кричати теж не можна, бо переслідувач знайде її перший.

Де охорона?!

З руки переслідувача упав тонкий промінь світла. І поповз по зібганій білизні, і там, де він досягав тканини, розповзалася по простирадлах біла яскрава пляма.

Крізь щілину між складками важкої підковдри Паула дивилась, як пляма рухається. Наче жива істота. Мов отруйний павук, Паулина збуджена уява навіть намалювала десятки метушливих лап…

Пляма пройшлася по стіні, на секунду освітивши товсту вертикальну трубу й широкий люк на її боці. Кришка люка була відкрита, відстовбурчена, наче зневажлива губа.

Паула затремтіла.

Пляма поверталась, переповзала з гори на гору, ще секунда — і Паула побачить у її світлі свою власну ногу, прикриту самим тільки краєчком наволочки…

Інстинкт допоміг їй безвідмовно.

За мить до неминучого викриття інстинкт штовхнув її вперед і вгору. Переслідувач спізнився тільки на цю саму мить — Паула підскочила до люка, зірвала кришку й жбурнула її переслідувачу в лице, і це була ще одна мить, потрібна Паулі потім, щоб, обдираючи боки, кинутись у темряву люка, — невідома труба не здавалась їй страшнішою за людину, яка її переслідувала.

Чому?

Вона не думала. За неї вирішував інстинкт, можливо, той самий, на який так ретельно полювали всі ці дослідники, Бариси, та й Тритан…

— Тритане! — крикнула вона за мить до падіння.

Падіння було м’яке. На купу тієї ж таки білизни.

Кварцові лампи.

Інстинктивно прикриваючи очі, Паула стала на чотирьох, шкутильгаючи, добралася до зачинених залізних дверей — замкнено!

За її спиною щось важко впало на купу білизни.

Інші двері — скляні, за дверима — коридор, наприкінці його жіноча фігура в білому, медсестра чи праля, ось вона повертає голову, зараз…

Паула хапнула повітря ротом, готуючись закричати.

У цю мить на лице їй з розгону опустилася широка долоня.

Гидота, якою неможливо дихати. Гидота, гидота!..

Темрява.





Розділ сьомий




Переступивши поріг клініки, він відчув себе персонажем дитячого кіно. Так званого «детективу».

Їх було, ймовірно, повнісінько; нетреноване око навряд чи їх бачило. Навіть Кович своїм пильним на незвичне поглядом вирахував їх тільки на половині шляху.

За кожним поворотом. Мов телеграфні стовпи — з натягнутими між ними чіпкими поглядами. Зовні байдужі й розслаблені, хто в білому халаті, хто в синьому, хто в комбінезоні електрика, хто просто сидить, непримітний, слухає радіо…

М’яка підлога глушила кроки; усміхнена медсестра вела Рамана якимось кружним шляхом, сам би він, мабуть, повернутись на зміг. А якби й зміг, то мусив би добряче поблукати.

Зайшли в ліфт; у його дзеркальній стелі відбилися біла шапочка медсестри, облізла Ковичева маківка та чорна з синім полиском чуприна замисленого хлопчини, що вже їхав у ліфті. Під м’ятим костюмчиком випадкового супутника ховалися вправність і міць, на дні байдужих очей жив той самий чіпкий професійний погляд. Раманові раптом стало незатишно — в буденному житті люди не так часто стежать одне за одним. З яких спеціальних шкіл вони притягли цих дивних людей? Та ще й стільки, що вистачило на кожен поворот нескінченного коридору?..

І, головне, навіщо, спитав переляканий внутрішній голос. Щоб оберігати, захищати, пильнувати асистентку Паулу Німробець, безтолкову Паулу, яка ще два місяці тому нікому не була потрібна…

Усе, про що говорив Тритан Тодін, — уся ця маячня про пороховий заряд, підкладений під людство, — втілилося в іонізованому й зволоженому повітрі пустельних коридорів. Атмосфера тривоги й несвободи. Та атмосфера, яку так складно створити штучно, особливо на сцені, особливо силами ледачих і добрих акторів…

Коли вистава закінчується, з трудом створена атмосфера гасне, вичерпавши себе, тоне в оплесках. Хто аплодуватиме Паулі Німробець?..

— Будь ласка, пане Кович, заходьте…

Перше, що він побачив, був томик Вічного Драматурга. Його власна книжка лежала на краю маленького стола, якось недбало лежала, ніби забута, хоч і на виду…

— Привіт, Пауло.

Двері за його спиною зачинилися. Зачинилися мертво, наглухо, на замок.

— Привіт, ув’язнена… Ти знаєш, що при дворі Лера Четвертого фаворитки, котрі потрапили в неласку, мусили ходити у вогненно-червоному?

Вона механічно подивилася на свій спортивний костюм. Навіть не всміхнулася; перевела очі кудись під стелю, він мимоволі простежив за її поглядом і побачив скляне око об’єктива, замасковане, але не дуже ретельно.

— Нас дивляться? — запитав він ослаблим голосом. Ситуація перестала бути поясненною. Тобто нормальною вона давно перестала бути, але цілодобове стеження…

Отже, він не зможе поговорити з нею про те, що цікавить його найбільше. Про головне.

— Як ти себе почуваєш?

Вона всміхнулася:

— Мене пробували викрасти…

— Щоб оженитися? Щоб з’їсти?

Ні, вона не хотіла всміхатися. Чи не могла; те, що з нею сталося — а з нею справді щось сталося! — зробило її тихою, якоюсь скутою, застиглою:

— Щоб синтезувати з мене… зробити… Тритан вам не пояснив?

— Кажи мені «ти», — сказав він механічно.

— Виходить, пояснив, — вона зітхнула.

Раман зрозумів, що не знає, що говорити. Тобто ще сьогодні вранці, збираючись до Паули, він ясно розумів, навіщо йде і що скаже, але тепер, під скромним поглядом маленького об’єктива, все це втрачало сенс. І слів не було…

Крім тих, що надруковані на папері.

І він поліз у сумку:

— Ось, подивись…

Газети були різні — популярні, з жовтизною, і шановні, занудно-шляхетні; замітки, які мали зацікавити Паулу, позначено було червоним маркером.

«Чи допустить Триглав перевищення повноважень?»

«У психіатричній клініці столиці утримують під вартою здорову людину».

«Чи буде задоволено наукову допитливість Пізнавальної глави? Чиїм коштом?»

Паула пробігла замітки очима. Помітно зблідла; віддала газети, як здалося Ковичу, зі страхом:

— Ви… Тритан ЦЕ бачив?

Кович відчув, як роздратування, що досі лише жевріло в душі, раптом розцвіло буйним цвітом.

— Я не носив до нього на затвердження… Він не розписувався червоним олівцем. Ти про це питаєш?..

Паула відвернулася:

— Я знаю, що ви його не любите.

— Він тебе використовує, — Раман підняв голову, зловтішно зазирнув прямо в байдуже око об’єктива. — Він тебе використовує, ніхто тебе не викрадав, це підстава. Фокус для легковірних дівчаток…

— Коли прем’єра? — запитала Паула пошепки.

Раман схаменувся.

Напевно, він просто старий упертюх. «Майстер конфлікту», як казали про нього ще в училищі… Але що це за театр — без конфлікту?!

— Незабаром, — сказав він зненацька спокійно. — І вважай, що тебе вже запрошено.





* * *




— …Хіба, беручись за ці дослідження, ви не знали заздалегідь, з якими проблемами зіштовхнетесь? Що одержання результату пов’язане з руйнуванням особистості донора? Ви знали про це З САМОГО ПОЧАТКУ!..

Похмурий чоловік, що сидить по праву руку повної жінки з холодним поглядом, дедалі більше наливався кров’ю. Тонкі губи нервово стрибали:

— Чи не ви кричали, що ховати голову в пісок марно й соромно? Чи не ви говорили про гіпотетичну протиотруту, яку нібито дадуть людству ваші дослідження? Ви морочили нам голову, ви, можна сказати, переконали нас, а тепер вибуваєте з гри? Виходить, руки має бруднити хтось інший, та аж ніяк не ви, Тодін?!

Смаглявий зеленоокий чоловік неквапливо розбирав на столі авторучку з золотим пером. Кінчики його пальців уже забруднилися чорнилом, і це було б зворушливо, якось по-шкільному, якби не відразливий, неприємно-жорсткий вираз ледь асиметричного тонкого обличчя:

— Йдеться не про чисті руки, — виразний погляд спершу на повну, схожу на хатню господиню жінку, потім на власні, забруднені чорнилом руки. — Йдеться про категоричну заборону такого роду досліджень. Я наполіг на запуску проекту, і я ж на практиці переконався… в його негуманності й неетичності.

— Який жах! — сухо розсміялася схожа на хатню господиню жінка. — Обвинувачення в неетичності з вуст пана Тодіна… Певно, на фізичній близькості з об’єктом досліджень спеціально наполягають у підручнику етики. Як чудовий спосіб домогтися мети приємним для дослідника способом.

— Годі вам, — втомлено попросив бородань зі свого глибокого крісла.

Смаглявий знизав плечима:

— Цей проект не має права на існування — незалежно від того, з ким я сплю… А якщо над проектом не працюватиме Пізнавальна, значить, над ним не працюватиме ніхто.

— Невже ніхто? — глузливо спитала жінка. — На спробу викрадення вже можна не зважати?

— Пізнавальна зуміла перешкодити викраденню, — знизав плечима смаглявий. — Зуміла без братньої допомоги Охоронної… А от запобігати такого роду інцидентам — хто повинен, не підкажете?

Жінка засопіла. Жовтолиций чоловічок з трикутним, схожим на емблему обличчям коротко зітхнув:

— Робоча підтримує вимоги пана Тодіна. Будь-які страждання, навмисно чи ненавмисно завдані безневинній людині, підривають засади Триглава… руйнують етичний каркас. А крім того, газетний галас, загальна увага, привернена постановником… цим Ковичем…

Жінка люто обернулася до бороданя в кріслі:

— Чи не вважає координатура, що ми маємо провокацію з боку пана Тодіна? Постановника спровоковано, його дії заохочуються з боку…

— Добирайте слова, — різко перебив бородань. Посидів у тиші, пожував губами, додав тоном нижче: — Перепрошую.

Жінка жовчно посміхнулася.

Смаглявий обережно розкладав Перед собою на столі дрібні деталі розібраної авторучки.

— Охоронна полюбляє розкидатися звинуваченнями, — гірко сказав блідий юнак за його спиною. — Доказами переважно нехтуючи…

— Пізнавальна злякалася, — кинув похмурий, що сидів праворуч од жінки. Бородань метнув на нього важкий, мов камінь, погляд.

— Тепер, коли цей… Постановник створив неможливу для роботи ситуацію, — жінка стенула плечима. — Коли на офіційному проекті можна ставити хрест… А Пізнавальна тим часом зберігає повний контроль над об’єктом… Мимоволі питаєш себе: а чи не веде пан Тодін подвійної гри? Чи це не підступ, щоб продовжувати експеримент БЕЗКОНТРОЛЬНО?

Наступні кілька хвилин потонули в обуреному галасі.

Обличчя в смаглявого було незворушне.

Проте з резервуарчика з рештками чорнила розповзлась по скатерці велика темна пляма.





* * *




Дзвінок телефону змусив її поморщитись; вона сподівалася почути професійно м’який голос доктора Бариса і тому здригнулася, коли слухавка сказала низьким, наче органний бас, голосом:

— Маленька, переїжджаємо.

— Куди? — вона міцніше стиснула слухавку. Тритан ніколи не дзвонив їй у палату. — Я думала, що ти вранці…

— У мене абсолютно немає часу, маленька… Зараз по тебе прийдуть люди. Відвезуть тебе… туди, де тебе ніхто не чіпатиме.

— Вони що, все-таки вирішили запхнути мене в ізолятор?!

Слухавка засичала — на тому кінці з силою втягли повітря:

— Це… компромісний варіант. Ні про що не турбуйся. Усе буде гаразд…

Паула сіла на ліжко. Втома. Навіть хилить у сон.

— Приїжджай по мене сам.

— Маленька, не хвилюйся. Я приїду. Потім.

Формальності тривали хвилин сорок.

Паула, тепер уже у звичному одязі — власних джинсах і власному светрі — сиділа у вестибюлі, знайомому до дрібниць; неприємною несподіванкою виявилось те, що серед усіх речей, які на ній були тоді, як її привезли в лікарню, тепер бракувало білого срібного браслета, Тританового подарунка. Паула точно пам’ятала, що саме в той вечір браслет на її зап’ясті був, проте персонал здивовано знизував плечима. Зісковзнув? Загубився? Можливо…

Чомусь утрату браслета вона розцінила як погану прикмету. І з’явилось, і дужчало в ній одне-єдине передчуття: небезпечно.

Тепер небезпечно. Зараз небезпечно.

Чому Тритан не приїхав по неї сам?!

Мов у воду опущена, сиділа вона на краєчку діжки для квітів і терпляче чекала, поки оформлять приймально-здавальний акт; доктор Барис підійшов, щоб підбадьорливо поплескати її по плечу. Потис руку, багатозначно кивнув:

— Удачі…

Паула неохоче кивнула у відповідь.

Машина була — Паула здригнулась — непомітна, біленька, з емблемою Робочої глави на даху й на дверцятах. Старший супровідник — літній кремезний чоловік, що явно не мав нічого спільного з психіатрією, — похитав головою:

— Ні. Ми трупів не возимо.

Машина й справді типова була тільки ззовні: всередині виявився зручний салон без натяку на скорботне ложе для померлих уві сні. «Сон його був глибокий, і смерть настала природно…»

Усього її супроводжували двоє — один, білявий, з нездоровим кольором обличчя, сів поряд з водієм, другий — той самий кремезний — поруч з Паулою. Сів незграбно — заважали важкі піхви на боці.

Бойова шабля?!

Іншим разом Паула, знемагаючи від цікавості, попросила б показати зброю, та зараз їй було не до того.

Їй було марудно й страшно. Хотілося знати, куди її везуть і навіщо.

— Нам довго їхати?

Цілу хвилину здавалося, що ніхто не відповість.

— Сімдесят дві хвилини, — відгукнувся нарешті кремезний, і Паула здригнулася. Знущається? Ні, він просто звик так розраховувати час…

Довго їхати. Довго. Місце, куди вони прямують, лежить за містом.

Вікна було щільно завішено, водійську кабіну відокремлювала від салону шибка та гармошка складаних пластикових штор. Паула спробувала відкрити між двома пластинками щілинку, але кремезний сказав «не треба», і сказав так, що Паулі одразу ж перехотілося вражень. Годинник її стояв; єдиним віконцем у зовнішній світ залишалася щілина відкритого люка. Відтіля тягло вітром, там миготіли поперемінно сіре й чорне, очевидно, небо, очевидно, дроти, гілки дерев, стеля тунелю, знову гілки…

Вона хотіла задрімати, але сон не брав.

Чи пов’язаний її переїзд з клініки з тим галасом, що, як вона зрозуміла, примудрився здійняти нестримний Кович?

Кович, саажача морда.

Тритан іноді бреше. Вона мовчки визнає за ним це право, тут ніде не дінешся, тут треба жертвувати меншим, щоб зберегти цілісність своєї головної віри…

Чи міг Тритан інсценувати викрадення?

У Ковича нюх на всякі інсценізації. Паула живе у дивному світі, в якомусь перекрученому театрі, але два режисери — це багато, добродії. Вони заважають один одному…

Та коли Тритан виймав її з того мішка… виймав напівпаралізовану… там, на підлозі, здається, пральні, вона пам’ятає купи простирадл, пузаті мішки, і її запхнули в один з них… вона пам’ятає цей огидний… запах дезінфекції… І коли Тритан витягав її — у нього відверто тряслися руки. Це вона теж пам’ятає.

Прикидався?

Хай цьому Ковичу грець. Одне з двох — або жити, або сумніватися, а якщо і те й те одночасно, то це вже не зовсім життя, це експеримент якийсь, катування…

Кремезний сидів поруч і мовчав. У нього було неприємно тверде, відсторонене обличчя, і він уникав дивитись Паулі у вічі.

— Скажіть, будь ласка, котра година? — запитала вона запобігливо.

— Я попрошу вас не розмовляти під час поїздки. Така інструкція.

Куточки губ кремезного опустились нижче — Паулі раптом згадався тюбик помади, що забився в тротуарну щілину.

Символ паніки. Символ неусвідомленої, невідворотної небезпеки.

Як тоді, коли усміхнений охоронець, який виявився зовсім не охоронцем, вів її по коридорах лікарні… запах пральні…

Паула зацьковано озирнулася.

Це НЕ ТІ люди. Вони везуть її НЕ ТУДИ…

— Я хочу поговорити з паном Тодіном, — сказала вона пошепки. Кремезний неохоче підняв на неї очі, і, здається, в очах був подив.

— Я хочу говорити з паном Тодіном! — сказала вона, стискаючи руками коліна. — По радіотелефону…

— За інструкцією, яку я отримав від пана Тодіна, — крізь зуби почав кремезний, — ніяких телефонних розмов під час…

— Ви брешете, — сказала Паула, дивлячись йому у вічі.

І раптом, підтягнувши коліна до живота, вдарила ногами в зашторене вікно.

Дуже боляче п’ятам. Скло не відгукнулося ні звуком. Скло не розраховане було на Паулині зусилля.

— Ви що? — спитав кремезний, уже не приховуючи подиву.

— Я хочу говорити з паном Тодіном! — викрикнула Паула крізь сльози. — Інакше я…

А, власне кажучи, що вона може зробити?

Навіть вистрибнути з машини їй не вдасться… Вона в пастці, у пересувній пастці, зараз кремезний витягне з рукава шприц і заспокоїть її аж до того моменту, коли настане пора опритомніти на операційному столі, в руках нових мисливців за її удачливістю…

Де-де?!

Паула конвульсивно схлипнула. Кремезний безсоромно її розглядав.

Паула заплакала.

Рука кремезного опустилася за пазуху.

Шприц?!

Тяжко зітхнувши, супровідник витяг з внутрішньої кишені брусочок телефону:

— Дзвоніть… Номер набрати чи самі знаєте?

Усе ще обливаючись слізьми, вона притисла апаратик до вуха:

— Алло! Алло! Алло!!

— Маленька, що сталося?

Цей голос неможливо було переплутати з нічиїм іншим. Паула вголос ридала й не могла спинитися.

— Маленька, ти що?!

— Тритане, вони мене везуть…

— Правильно везуть, ти що, Пауло?! З глузду з’їхала? Я тебе чекаю на місці, що за істерика, ну?!

— Добре, — сказала вона ледве чутно.

І, не дивлячись, передала мобільний кремезному.

— У мене через вас будуть неприємності, — сказав той докірливо.

Паула закусила губу. Полегшення було навіть сильніше, ніж сором.

Якийсь час їхали в цілковитій тиші, потім машина повернула, і водій одразу скинув швидкість, так різко, що Паула, щоб утриматися, схопилася за коліно кремезного.

— Ой, — сказав за склом водій.

Кремезний смикнувся. Підвівся, зминаючи гармошку пластикових штор, і Паула вслід за ним побачила і водія, і блондина, який сидів поруч, і порожню широку дорогу, і…

На узбіччі валявся, зворушливо задерши колеса, маленький прогулянковий автомобільчик. З-під його пом’ятого боку стирчали тонкі ноги — одна боса, друга в гостроносій бальній туфельці.

Паула замружилася.

Ой ні.

Неначе опускається на голову, облипає тіло важке, просочене холодним жиром простирадло.

Ой ні…

— Як же це так… — одними губами сказав кремезний.

Паула мигцем на нього глянула; тверде обличчя було бліде, мов простирадло.

Блондин пробурмотів напіврозбірливу фразу — крізь шибку Паула почула тільки слово «інструкція». Водій уже тицяв тремтячими пальцями в маленький телефончик:

— Алло? «Швидка»?..

Паула до болю стисла кулаки.

— Як же це так, — повторив кремезний, вираз дитячої розгубленості дуже не личив його мужньому твердому обличчю. — Як же ми можемо…

— «Швидка» буде через десять хвилин! — вигукнув водій.

— Десять хвилин, — повільно повторив кремезний. І обернувся до блондина:

— Виходь. Інструкція… Так я ж у машині. Виходь.

Блондин завагався. Потім клацнули, відчиняючись, дверцята; звук чомусь здався Паулі занадто голосним. Хльоснув по нервах.

Щось було неправильно.

Хвилину тому вона пережила приступ страху і приступ сорому, а тепер страх повернувся, і сором з’явився заздалегідь, авансом. Що за вигляд вона має в очах цих людей? Наче курка, що вічно трясеться за свою шкуру?!

Блондин уже йшов до перекинутої машини. Ішов дедалі швидше, біг…

Паула закусила губу.

У чому неправильність, що відбувається, в чому?!

Чому їй пригадується Кович зі своїм улюбленим словом «інсценування»? Чому замість болю за нещасну жінку під машиною її мучить страх і марудне очікування, передчуття… чого?

І що ж їй, Паулі, робити? Благати цих людей покинути вмираючу під перекинутою машиною жінку і їхати далі. Щоб довезти її, Паулу, цілу й неушкоджену?!

— А…

Вона розкрила рота, марно намагаючись перелити своє передчуття в слова. Кремезний здивовано до неї обернувся:

— Що?

Паула захлинулась:

— Стривай…те… треба…

Слова її потонули в дивному свистячому звуці.

І відразу щось ляснуло — наче кинули камінь, і він упав на опустіле сидіння поруч з водієм, недоречний жарт…

А з водієвих пальців уже вивалювався телефон, а на сидінні поряд крутилася, розбризкуючи білі струмені газу, якась незрозуміла чорна крутилка, газ пахнув погано, водій закотив очі…

— Наза-ад!..

Паула встигла побачити, як сахається блондин, наче побачив за перекинутою машиною живого саага в засідці.

Як заднє непробивне скло раптом провалюється всередину, друзки красиво застрягають у складках штори.

Як кремезний супровідник вихоплює з піхов…

Що ви на це скажете, режисере Кович?

Це була її остання думка, бо білий смердючий газ скував її думки й почуття, висушив горло й кинув у забуття.

Усе.





* * *




Усвідомлення цих його слів прийшло до Рамана значно пізніше. Пізно вночі, коли він у самих трусах сидів за письмовим столом посеред своєї величезної захаращеної квартири. Коли на ще недавно білому, а тепер покресленому аркуші розвивалася й жила його улюблена й ненависна, його ненароджена вистава. Коли він якимось дивом поєднав у своїй свідомості реальний світ і світ-на-сцені, і спільним фрагментом обох світів раптом стала Печера…

«Ви пробували дивитися на світ Печери людськими очима?»

«…тільки це й роблю».

«Ви дивитеся ззовні…»

Раман підвівся. Гойднулася настільна лампа, ледь не впала; Раман вибрів із жовтого освітленого кола, пішов у темряву, сів на диван.

Отже, Тритан Тодін дивиться на Печеру людськими очима зсередини?..

ХТО дивиться на Печеру людськими очима?!

Он ти хто.

Ось ти й проговорився.

А може, не проговорився? Просто м’яко дав зрозуміти?..

Єгер.

Раман ніколи не замислювався, ким може бути єгер у денному житті. Та ким завгодно може бути, хоч би й Тританом Тодіном, тепер принаймні стає зрозуміла його прихована влада… Раман не боїться нікого й нічого, ні вдень, ні в Печері, нікого, крім єгерів…

Він бачив єгеря двічі — тоді, в далекій юності, й тепер, усього кілька тижнів тому, і дивно, що це збіглося з його рішенням ставити Скроя…

Він сидів у самих трусах, голенький перед приходом ночі, і почувався цілком беззахисним.

Слабким і зляканим, як ніколи.





* * *




Першим її почуттям було роздратування. Чому їй нескінченно й безкарно впорскують якусь гидоту, вколюють якусь гидоту, змушують дихати огидною гидотою?! Скільки можна гратися в кіно, з лабетами й пастками, з дурманним газом у верткому балончику?! Вона пожаліється Ковичу, і той здійме такий скандал, що буде мало місця!..

Вона лежала на м’якому. Ба більше — вона лежала в кріслі, ба більше — це знову ж таки було крісло в машині, поряд з водійським сидінням, і назустріч тяглась якась дорога, і в першу мить Паулі здалося, що шибки знову затемнені, та майже одразу з’ясувалося, що просто надворі смеркло. Ніч.

Вона ледве повернула голову.

Водій важко дихав. Вигляд у водія був кепський — блідий, з синцем на півобличчя, Паула відразу зрозуміла, що це НЕ ТОЙ водій. Не той, що сидів за кермом непомітної біленької машини, в якій їхати було всього сімдесят дві хвилини…

Нічого собі, сімдесят дві. Уже ніч давно, й машина — Паула тільки тепер зрозуміла — інша. Спортивна, на таких, здається, проводять перегони по пустелі…

— Отямились? — хрипко запитав водій.

Паула не відповіла. Їй не було страшно — скоріше огидно. Неприємно бути пішаком. М’ячиком у чужій грі.

— Сидіть тихо…

Паула й не збиралася галасувати. Ну їх усіх к чорту.

Заморгав вогник на панелі, буденно задзвонив телефон; Паула поморщилася, звук свердликом угвинтився їй у череп — і не у вуха, що було б природно, а чомусь в очі. Водій нервово смикнувся, схопив слухавку:

— Тут…

Паула заплющила очі. Їй раптом захотілося їсти. Враз і сильно, до запаморочення.

— Ні, — сказав у телефон нервовий водій. — Ні, ні… А якою ціною?! Усі там лишилися… Ні, я й так заробив довічний ізолятор, ідіть ви всі в…

Паула здивовано підняла голову. Треба ж, яке кумедне слово знає носій синця.

Довге світло фар стрибало, то втикаючись у землю, то висвічуючи довгу й вузьку давно неїжджену дорогу і соснові стовбури праворуч і ліворуч, неначе паркан. Машина котилася вперед і вперед, практично некерована, бо водій притискав до вуха слухавку й ледь притримував кермо:

— Так! Не знаю… Висилайте. Висилайте, я вам кажу… не пробитися. Ні, ні…

Слухавка дзюрчала, як дзюрчить у спекотний день ласкавий струмочок. Паула чомусь їй не вірила — водій не вірив теж.

— Якщо за півдоби… не витягнете… буде пізно. Зовсім.

Клацання кнопки обірвало розмову — і Паулі тепер тільки стало страшно. Можливо, від слова «пізно». А можливо, від слова «зовсім».

Бо обидва ці слова не залишали лазівок.

У кіно це називалося «наручники». Паула дивилась на них, як на дивовижу; водій відвертався, щоб не стрічатися з нею очима.

Був світанок; машина стояла посеред лісу, у заростях якихось колючих кущів. Останні півгодини водій щораз частіше клював носом, а потім сказав, що все, годі. Паула було зраділа, та з’ясувалося, що водій усього-на-всього зібрався поспати, а Паулу, щоб не втекла, прикував до ручки дверей — наче брелок…

Вона навіть не знала, як його звуть. І їй не судилося про це довідатись — ніколи.

Помалу вставало сонце; з опущеного вікна тягло вологою, свіжістю, всіма літніми ранковими запахами, десь стукотів дятел, десь доспівував пісню соловейко, далеко, інтимно… Паула бездумно дивилася крізь плетиво зелені, їй здавалося, що вона опинилася в чужому часі, на чужому місці, не у своєму тілі, тим більше що руки незабаром затерпнуть…

Маячня. Наче якийсь з давніх Тританових тестів затягся, й Паула сидить перед об’ємним екраном, і там їй показують чуже безглузде життя…

Сплячий водій зітхнув. Дивно, переривчасто; ще не збагнувши причини, Паула вже похолола.

Відкинуте сидіння дозволяло влаштуватися майже з комфортом; водій лежав на спині, ледь розімкнувши тонкі губи, Паула подумала, що йому не більше тридцяти і що синець чорнішає, об що ж, цікаво, він угатився пикою…

Водій застогнав. Коротко й глухо, і задихав швидко й ритмічно, і повіки засмикалися.

Паула несвідомо потяглася до нього — скільки дозволяв браслет наручників. Потяглася — й одразу сахнулася.

«Коли сплячий у Печері, в нього геть інше обличчя»… Хто це сказав?..

Водій із синцем мандрував зараз по коридорах, затягнутих мерехтливими полотнищами лишайників. І був украй напружений. А ким він може бути ТАМ, байдуже подумала Паула. Схруль? Зелений? Чи коричневий? Барбак?

Водієві груди ходили ходором. Запечені губи напіввідкрились, але зуби були стиснуті, й тому повітрю доводилося навіть не сичати, а свистіти, прориваючись у легені. Паула зробила рух, щоб розбудити сплячого, і навіть дотяглася до його плеча, проте одразу ж одсмикнула руку. М’язи були тверді мов камінь, та й усе одно його зараз не розбудиш. Того, хто бродить у Печері, не розбудиш ніяк, інакше все було б занадто просто…

Паулі залишалося тільки чекати.

Сонце підіймалося вище. На вологу траву лягали плями світла; по запиленій вітровій шибі повзла муха.

Водій почав дихати спокійніше. Ніздрі роздувались, у якусь мить Паулі здалося, що вона дивиться не на людське обличчя, а на насторожену схрулячу морду; вона відсунулася — гидливо й зі страхом. І остаточно було вирішила не дивитися на сплячого, проте дивитися на муху, що повзала по вітровій шибі, було ще гидкіше.

Пауза. Якусь хвилину водій, здавалося, геть не дихав; потім на його тонкі губи лягла вдоволена гримаса, яку Паула при всьому бажанні не могла б назвати усмішкою. Схрулі не сміються.

Вона чекала, що сплячий почне плямкати й пускати слину, поглинаючи неіснуючу в зовнішньому світі здобич; вона не здивувалася б найогиднішим деталям, але водій просто лежав розслабившись, і лице його знову було просто людським змученим лицем. Паула вирішила, що він покинув коридори Печери і зараз прокинеться.

Мить. Тільки мить для раптової зміни. Ніздрі сплячого здригнулись, очні яблука заметалися під жовтими сухими повіками, у наступну секунду Паула на власні очі побачила, як світле, коротко стрижене волосся водія стає сторч.

Його страх змусив її сахнутися, вдарившись об дверцята.

Тепер той, у Печері, тікав. Той, що був у Печері, зараз мчав стрімголов, але сплячий водій не вмів зрушитися з місця. М’язи його здригалися, груди стрибали, й бігали заплющені очі — та й годі; Паула хотіла відвести погляд — і не змогла. Дивилася.

Напруга. Зусилля; Паула мимоволі виявилася глядачем небувалої гонитви. Їй здавалося, що вона бачить, як мчать назустріч плями — зарості лишайників на вологих стінах…

Чоловік, лежачи горілиць, раптом вигнувся мостом — від потилиці до п’ят.

Паула думала, що він застогне, видасть хоч якийсь звук, проте в машині було тихо. Тільки з опущеного вікна долинали лісові шелести та мирні запахи, сонячна пляма добралася нарешті до обличчя сплячого, тобто він, здається, був уже не сплячий, а…

Паула беззвучно заплакала.

Чоловік, що лежав поруч, дивився прямо перед собою. Такий погляд Паула бачила на коробках з котячим кормом — кольорові ситі коти дивилися з глянсуватого картону круглими й бездумними, порожніми, мов пустеля, очима.

«Сон його був глибокий, і смерть настала природно».

Паула сиділа посеред літнього лісу — прикута наручниками до дверцят машини, поруч з холонучим тілом померлої вві сні людини.





* * *




Люди, які зібралися за круглим столом, не бажали чути одне одного.

Цей кабінет досі не бачив таких сцен. Повна жінка, представниця координатури Охоронної глави, більше не здавалася схожою на хатню господиню — очі її палали холодним хижим вогнем. Сухуватий чоловічок був мертвотно-блідий, і трикутне обличчя його втратило схожість з емблемою Робочої глави, вшитою в лацкан його піджака. Важкий бородань у глибокому кріслі викурював сигарету за сигаретою, і кабінет, який досі не бачив тютюнового диму, затягли сизі клуби.

— Ви провалили проект, Тодін. Охоронна не впоралася з покладеною на неї місією… Ви розумієте, ЩО означає цей інцидент? Ви розумієте, до ЯКИХ заходів тепер доведеться вдаватися?!

Смаглявий зеленоокий чоловік з показною неуважністю ковзнув поглядом по обличчях колег.

Зустрівся з холодними очима повної жінки — лице її, не знайоме з косметикою, вкрите було червоними плямами. Крізь клуби диму подивився в очі бороданя — і криво посміхнувся:

— Не варто так кидатися словами. Пізнавальна…

— Пізнавальну буде ВІДСТОРОНЕНО від проекту! — гаркнула жінка. — Такої кризи… Ви втратили контроль над об’єктом! Охоронна вимагає повноважень, Охоронна наполягає на негайній ЛІКВІДАЦІЇ!..

Тонкі губи смаглявого чоловіка ледь стислися. Ледь-ледь, але обличчя його раптом змінилось, і навіть залізна жінка, примхою природи поміщена в пухке й негрізне тіло, раптом затнулася.

— Я буду проти, — не своїм, глибоким і низьким, а якимось зміїним шелестким голосом промовив смаглявий. — Ви навіть не уявляєте, до якої міри я буду проти.

І він опустив голову.

(Коли в темному досвітньому небі над дорогою ковзнув промінь прожектора…

Коли з нізвідки виник інший промінь і посилений мегафоном голос велів зупинитись і не сходити з місця…

Коли Махі злякано схопила його за руку — він просто сповз на дорогу. У нього підкосилися ноги.

Цікава реакція, думав він сидячи, неспроможний підвестися. Цікава реакція, бо скільки ж було… засідок… інших несподіваних зустрічей, коли доводилось продиратися крізь кинджали й самостріли, траєкторії арбалетних стріл, траєкторії цепів і ціпів, списів, метальних ножів…

Фантастика.

Він дурнувато всміхнувся.

Махі притислася до нього, він, не дивлячись, упустив руку їй на голову:

— Усе, мала. Ми прийшли.

Прожектор ударив в очі, на мить засліпив; прикриваючись долонею, він дивився, як по дорозі біжать, закидаючи зброю за спини, радісні, збуджені люди:

— Тритан!! Зараза! Тебе вже… а бодай тебе… живий, ми вже… Тритан, молодець, ну який же ти молодець, ну який же ти… Лікаря не треба? Хочеш їсти? Пити? Що малій? Давай, я її понесу…

Рука Махі стислась, не бажаючи відпускати його долоню.

— Тритан, — повторила вона здивовано, наче куштуючи слово на смак. — Так тебе звуть? Так?..

— …Мушу сказати, така мужність… ще зовсім молодої людини… прийміть мої поздоровлення, пане Тодін. Імовірно, вас чекає велике, дуже велике майбутнє.

Чоловік з м’якою усмішкою крокував по затишному кабінету. Тританові хотілося встати в його присутності, але йому категорично наказано було сидіти.

— Не кажучи вже про цінність ваших звітів… Робота не тільки велика, але й глибока. Не просто дані — аналіз, зроблений на місці подій… Ви проявили себе і як талановитий науковець, і… До речі, інструктора, який навчав вас техніки виживання, подано до нагороди. Ви виявилися неабияким бійцем.

Тритан облизав губи. У нього раптом заболіли ребра долонь — остання похвала не порадувала його, а, скоріше, спровокувала наПад депресії.

— Ми тривожилися, — чоловік з м’якою усмішкою більше не всміхався. — Ваша молодість… величезний плюс для конспірації. Але мене весь час не покидала думка, що я власними руками послав на смерть хлопчиська… Не ображайтесь.

Тритан блідо всміхнувся. Чоловік з м’якою усмішкою посвітлішав на лиці:

— Імовірно, ваше безпосереднє начальство вже надало вам відпустку? Окрім премій та підвищення… Тритане, не ображайтеся, що я про це кажу, це все природні речі, ви заслужили…

— Я робив, що міг, — сказав він, переборюючи незручність. — Власне кажучи… так. Як заохочення я попросив би дозволу всиновити… удочерити дівчинку. Це вимагає особливого дозволу, мені ж немає двадцяти одного… Але я маю де жити, я вибрав школу, наставників, бачите, так вийшло, що в неї, крім мене, нікого нема, ми знайшли, ну, так би мовити… спільну мову… Одно слово, я просив би посприяти… у моєму проханні.

— Дівчинка, — чоловік з м’якою усмішкою кивнув, сідаючи навпроти. — З приводу дівчинки я й хотів з вами поговорити… Ваш рапорт я читав. Тепер розкажіть іще раз. З емоціями. Якомога детальніше.

Деталей Тританові хотілось якнайменше, одначе він сумлінно говорив і говорив, чоловік, що сидів напроти, хмурнішав, кусав губи, потім підвівся і поклав руку Тританові на плече:

— Так… ми дуже дорого розплачуємося… а ВОНИ ще дорожче. І навряд чи ситуація зміниться раніше ніж через двадцять років…

— Зміна поколінь, — Тритан механічно витирав мокрі долоні об парадні штани, — діти…

— Поговорімо про дівчинку, яку ви привели, — м’яко перебив його співрозмовник. — Я розумію, ви керувалися співчуттям… неможливість кинути дитину в біді… Я розумію, що вас пов’язує. Я розумію. Але так сталося, що цим своїм учинком ви зробили… неоціненну послугу науці.

Тритан ще не зрозумів, у чому полягає небезпека, але всередині в нього вже було холодно, холодно, як опівночі на овіяній вітрами вершині.

— Дівчинка, — його співрозмовник помовчав. — Імовірно, вас це травмує… поява дівчинки підтвердила версію про мутації.

Тритан усе одно не розумів.

— Вона мутант, — сказав його співрозмовник жорсткіше. — Вона спростовує наші колишні уявлення… До цього дня з ізоляту було вивезено двадцять одну дитину, народжену після… відомих подій. Усі вони нормальні, вони могли б народитися де завгодно, хоч і в столиці… А ваша Махі — мутант. Комплекс Доброго Лікаря, сформований на генетичному рівні.

Стало тихо; Тритан дивився, як падає у вікно сонячний промінь. Можна воювати з кулями і стрілами, можна відчувати траєкторії і напрямки, але сонячний промінь не обрубати гаком-кинджалом. 1 щойно промовлені слова не вбити ніякою зброєю.

— Вона нормальна дитина, — промовив він глухо. — Я бачив її реакції… Вона нормальна, цілком нормальна…

— Тритане… йдеться про генетичні зміни.

— Це дитина, — він розумів, що говорить неприпустимо голосно і що голос його негідно тремтить. — Це дитина. Вона нещасна. Вона пережила шок. Вона втратила батька… Я їй обіцяв, що тут її зустрінуть… не скривдять… не примушуватимуть…

— Ми не душогуби, — зітхнув після паузи чоловік з м’якою усмішкою. — Але це ДУЖЕ важливо. Від цих досліджень залежить майбутнє людства…

— Експерименти над дитиною…

— Ми будемо її берегти. Але… розумієте.

— Не розумію, — сказав він пошепки.

Його співрозмовник пройшовся по кімнаті. Потім підійшов і присів — прямо перед лицем сидячого Тритана.

— Зате я можу вас зрозуміти. Я сам місяць як поховав… батька.

Зависла пауза й тривала довго.

— Отже, ні? Мені не можна…

— Ні, — чоловік з м’якою усмішкою встав. — Триглав високо цінує ваші зусилля й досягнуті вами результати… пане Тодін. Я висловлюю вам вдячність від Пізнавальної і від себе як від співкоординатора… Кар’єру ви почали блискуче.

Тритан мовчав:

Світ перед його очима почорнів.

Дозволене прощання відбулося невиразно й сумбурно. Він сам не міг згадати, про що говорив, про що брехав; Махі кивала. Це він запам’ятав на все життя — як вона кивала, дивлячись через його плече.

Тільки один раз вона глянула йому в очі.

Крізь шибку розкішної машини. Махі в житті такого не бачила, проте її не зацікавила механічна розкіш. Вона дивилася крізь шибку — на Тритана.

Через кілька років, досягши певного становища в структурі Пізнавальної, він спробує довідатися про долю дівчинки на ім’я Махі, першого мутанта, доставленого з ізоляту.

Проте нічого не довідається — ні тоді, ні потім, бо матеріали, як виявиться, було передано Охоронній главі, яка вміє ховати таємниці так, щоб вони вмирали.)





* * *




Колись у якомусь дивному романі вона читала про жінку, прикуту наручниками до спинки ліжка; пам’ятає, що так і не дочитала роману до кінця. Занадто він здався мерзенним і геть неправдоподібним.

Тепер…

Вона не боялась. Усе найстрашніше стається ТАМ, тут, у зовнішньому світі, під сонцем — що може статися?..

Вона посиділа ще — напрочуд спокійна, відсутня, байдужа. Потім так само відсутньо озирнулася — на задньому сидінні лежала сумка, в кишеньці якої — вона пам’ятала — водій залишив ключі від наручників…

Вона поморщилась. Уся ця суєта з залізом і ключами здалася їй вульгарною й несправжньою. Тільки смерть у Печері — справжня смерть…

Вона з огидою подивилась на свою руку. Браслет совався на схудлому зап’ясті; Паула спробувала його стягти — дарма.

Де ти, Рамане?.. Ніколи не став на сцені таких вистав. Оперета якась, смішно й непристойно — метушня з наручниками поряд з мертвим тілом…

Та Паула не соромилась і не боялася мерця. Напевно, через цей порожній погляд. Ніби померлий не був людиною, ніби він, хоч яка блюзнірська ця думка, був просто дохлою рибиною. Цей його погляд, погляд з Печери, дивним чином виводив його з числа живих істот. Царна не здригнеться, зустрівши здохлого схруля…

Незабаром Паула зрозуміла, що до сумки з ключами їй не дотягтися. За життя водій був завбачливий і не хотів, щоб Паула втекла; сумка забилась у найдальший од Паули куток салону.

Вона знову не злякалася.

Посиділа кілька хвилин, бездумно розглядаючи салон, — так, ніби тільки зараз їй випала нагода вперше його роздивитися.

Велика й потужна машина, вкрита пилом і простора зсередини. Ніяких наклейок, ніяких брелоків, узагалі жодного відбитку особистості хазяїна, і навіть клейончаста коробка аптечки, що звалилася від тряски на заднє сидіння, невиразна й стандартна…

Паула ковтнула слину. Потім намацала важілець, що відкидає спинку, й перетворила своє крісло на ліжко — так само, як це зробив перед тим водій.

Потім стягла туфлі.

Потім уляглася на спину, підтягла коліна до живота й зобразила певний гімнастичний етюд, щось схоже на «стійку на лопатках з переворотом». І захопила аптечку ногами.

Через секунду, коли коробка вислизнула, Паула примудрилась підхопити її вільною рукою; кришка відкинулась, обвіявши Паулу хвилею лікарняного смороду. Як просто, виявляється, звикнути до цього мерзенного запаху… і як швидко від нього відвикаєш.

Паула відшукала серед купи обов’язкових ліків мазь од опіків. Густу й жирну; переборюючи огиду, обмастила кисть прикутої руки.

Потім стисла зуби, чекаючи болю; болю практично не було. Рука майже без зусиль вислизнула зі стального браслета, і Паула машинально потерла долоню об тверду обшивку крісла. Добра трапилася мазь. Не відмиєш.

Пробираючись у хащу, машина залишила по собі недобру пам’ять — прим’ята трава встигла піднятись, але були ще й обламані кущі й обдерті гілки. Паулі не довелося замислюватись, шукаючи дороги, — вона поверталася по власних слідах; сісти за кермо їй не спало на думку. Вона чомусь була впевнена, що зі смертю водія автомобіль теж здох, та й, до речі, Паула не вміла водити машину. Майже зовсім.

Здоровий глузд підказував, що мертвого водія варто було б обшукати; втім, Паула вже давно перебувала в ситуації, позбавленій будь-якого глузду. Рамане, Рамане… Ніколи не став у своєму театрі таких дурних п’єс. Не став детективів — звертайся до класики…

Максимум, на що вона наважилася, — залізти водієві в широку кишеню куртки. Акція вимагала всієї її мужності, а здобиччю виявилася жменька дріб’язку та проїзний на всі види транспорту. Навіщо власникові такої машини — проїзний? Чи це означає, що водій не власник? Що машину дали йому тимчасово, для виконання якогось важливого доручення?..

А що особливо неприємно — на спинці водійського крісла вона побачила підсохлу буру пляму. Це не була кров мертвого — той був неушкоджений; скільки їх було, тих, що відбили Паулу в кремезного, у блондина, у тих, що везли її в машині… з емблемою на дверях…

Заради чого, думала Паула, намагаючись відтерти жирну від мазі долоню об червону кору сосни. Навіщо, невже заради мене? Тритан нічого не перебільшив, він, скоріше, применшив, щоб даремно мене не лякати… Як же ти все правильно казав, Тритане…

Ще там, у машині, її застав буденний телефонний дзвінок.

Якийсь час Паула бездумно дивилася на моргання зеленого вогника, потім узяла та й зняла слухавку.

— Подорожній, Подорожній! Ти що, очманів?! Ти мене чуєш, Подорожній, ти!.. — невидимий співрозмовник вилаявся. — Чого не рухаєшся?!

Голос був незнайомий. Але чути було чудово — наче з сусідньої кімнати. Ніби Паула сидить в офісі і домовляється про зйомку з черговим героєм чергової передачі…

— Подорожній, Подорожній, алло!..

— Які ж ви всі падлюки, — сказала Паула щиросердно.

Напевно, треба було придумати щось розумніше, однак голова мислила погано, та й так звук, що долинув у відповідь зі слухавки, добряче її потішив.

— Ідіть ви, — вона подумала, яке б слівце додати, але ні до чого справді вагомого так і не додумалась. — Ідіть ви… на фіг.

Телефон замовк.

І хоч як намагалась Паула його реанімувати — більше не ожив. Став непотрібний.

…А потім з’явилася дорога, однак Паула зраділа передчасно, бо дорога була вузька, явно периферійна й цілком порожня; згадалось клаптями марення, як стрибало світло фар та стояли стовбури по обидва боки, наче паркан…

Вона втратила півгодини, намагаючись згадати, звідки приїхала машина й куди вона прямувала. Не згадала, плюнула й пішла навмання.

Сонце затяглося плівкою. Паула брела, часто облизуючи пересохлі губи, і на найближчих до дороги стовбурах їй увижалися сині коробки таксофонів.

Потім трапився туристський притулок — дерев’яний навіс, складені в коло пеньки і, що найприємніше, любовно вичищене й прикрашене джерело. Паула напилася зі жмені, рукава її куртки промокли по лікті, та їй це було байдуже; вода справила на неї дивний вплив. Ніби та гидота, якою вона надихалася під час викрадення, знов активізувалась і зажадала реваншу.

Вона встигла добратися до навісу й розорити акуратний стос складених під брезентом матраців.

І, ще відчуваючи шкірою вологі рукава куртки, вже бачила торочки сталактитів на склепінчастій стелі, фосфоресційні плями лишайників та високий танок світляних жуків у темряві.





* * *




За кожним поворотом їй ввижалася висока фігура з канчуком.

Тепер вона почувалася краще — їй, либонь, вистачило б сили втекти від переслідування. На багато переходів навколо Печера була спокійна, проте царну не покидало тяжке відчуття небезпеки.

Вона довго вилизувала улоговинку, на дні якої тік струмочок. Осушувала язиком крихітне русло й терпляче чекала, поки воно зволожиться знову; Печера мовчала, однак у самім її мовчанні царні ввижався страх. Печера чекала прибульця з канчуком — якщо він відкрито з’явився один раз, то чого б йому не прийти знову?

І він прийшов. І чуйні вуха царни знову були безсилі.

Дивитися в очі — значить нападати; царна здригнулась, коли її неуважний погляд утрапив у пастку іншого, холодного, байдужого погляду. Погляду-наказу.

Він ішов на двох ногах. Він ішов не як хижак — як хазяїн; він ішов просто до неї, і в опущеній його руці було блискуче, як вода, вигнуте, як ікло, вістря. Він ішов не полювати й не боротися — він ішов убивати.

Царна не зрушила з місця. Бо якщо з хижаком можна вступити в гру за своє життя, якщо з хижаком усе вирішує гонитва, то цей, котрий ішов до неї зараз, не збирався гратись у лованки. Його погляд мав над нею безперечну владу, його погляд наказував стояти — і вона стояла.

Тільки тепер вона могла його чути. Кожен шурхіт кожного камінця під важкими кроками. Його шкіра — груба, чорна, позбавлена шерсті, поскрипувала й шелестіла.

Похрускували камінці.

Царна не відчувала страху. Тільки холод і приреченість; вона якось знала, що він підійде й візьме її за вовну на загривку, і тоді вона покірно витягне шию, відкриваючи горло його єдиному блискучому іклу…

Порив вітру. І двоногий збився з ноги, погляд його випустив очі царни, і вона змогла подивитись туди ж, куди тепер дивився він.

Там, трохи осторонь, у чорному прорізі коридору стояв інший на двох ногах, з канчуком в опущеній руці.

Царна втислася в камінь. Між тими двома наче вдарила іскра — таку навіть у найдикішій гонитві ніколи не виб’є з каменя найшвидша ратиця.

Той, що йшов убивати царну, розкрив рота й видав складний, ні на що не схожий звук, від якого шерсть на спині в царни стала сторч.

Той, що стояв у прорізі, похитав головою і відповів. Тоді той, що був із самотнім іклом, крикнув, і царна зіщулила вуха — такою болючою хвилею розкотився його крик по коридорах Печери.

Той, що стояв у прорізі, неголосно й переривчасто видихнув, і той, що кричав, одразу замовк.

І потяг звідкись канчука — із себе, зі шкіри. Тепер в одній руці в нього було ікло, а в другій — шкірястий хвіст, що тремтів, живучи власним життям.

І знову ступнув до царни, але той, що стояв у прорізі, одним рухом загородив йому дорогу. Став між царною і тим, що йшов її вбивати.

Той, що йшов убивати, мовчки викинув перед собою руку з канчуком; тонкий тріпотливий вус мав торкнути супротивника за горло, але той, що стояв між царною та її смертю, встиг ухилитися, пірнути під канчук і вловити його чорною й грубою, позбавленою шерсті рукою.

Мигнуло блискуче, мов вода, ікло. Той, що йшов убивати, ніяк не бажав відмовлятися від цього свого наміру; смикнувши супротивника до себе, він раптом ударив його ногою в коліно, і так раптово й сильно, що суперник не встояв.

У наступну секунду канчук того, що йшов убивати, опинився на волі. Царна дивилася заціпенівши; той, що впав, знову встиг вивернутися від удару.

Царна бачила, як, сплівшись, два канчуки затріщали блакитними гострими іскрами. Світлом, подібного до якого не було в Печері. Як дві фігури заметались, закружляли, наче в шлюбному танці, але не хіть керувала ними — лють; торкаючись, канчуки викидали синій вогонь, і від неголосного тріску шерсть на спині в царни ставала сторч. Вона перестала розрізняти, котрий із суперників ішов її вбивати, а хто став між нею і смертю, — обидва вони були однаково дивовижні. Їй здавалося, що саме повітря, яке розсікають канчуки, тремтить і хоче тікати звідси, хоче витекти вітром — геть…

І царна зрозуміла, що вільна й може тікати теж.

І стукіт ратиць, одбиваючись од стін Печери, вказав їй, де вихід.





* * *




Рибалці, який зустрівся їй уже по полудні, вона нічого не пояснювала. Той і не прагнув пояснень — мовчки згорнув свої вудки, посадив Паулу у ветхий од старості фургончик і одвіз у село, де жіноча частина його родини — дружина, невістка, дочка й онучка — почали співчутливо хитати головами, готувати Паулі ванну, їжу, ліжко й одяг на зміну, а Паула тим часом добралася до телефону, зняла слухавку й завмерла, слухаючи далекий послужливий гудок.

Її нудило.

Події в Печері пам’ятались ясно, так ясно, як ніколи. За яскравістю з цим видивом могли змагатися хіба що перші зустрічі Паули й Ковича — настирний сааг, що атакує тричі…

Вона завжди знала про існування єгерів. Але ніколи не вірила, що її особисто це якимсь чином зачепить.

Єгері знищують скажених, небезпечних особин. Тих, чия жага вбивства перевершує біологічну доцільність.

За що хотіли вбити Паулу?!

До речі, а навіщо її намагалися викрасти?

Стоп, стоп, стоп. А чи намагались її взагалі викрасти? Чи не було цю марудну пригоду з самого початку замислено як інсценізацію? Ланцюг інсценізацій, початок яким поклав сааг, що так налякав Паулу в студії…

Точніше, не так. Почалося раніше. Усі ці курточки на розмір більші, мертві тіла на ліхтарних стовпах, балакучі собаки…

Усе почалося, коли Паула зустрілася з Тританом.

Кович говорив… Утім, для Ковича все, що відбувається в житті, — тільки театр, природний або рукотворний.

А от чи можна інсценувати… те, що відбувається в Печері?

Чи для людини, яка підсунула Паулі плюшевого саага, можливо все?..

Тритане, тобі неможливо не вірити, але й вірити тобі…

Паула бездумно дивилася на телефонні кнопки.

— Їсти готово…

Це дружина рибалки. Схвильована й турботлива.

— Дякую… мені б спершу подзвонити…

— Ну, дзвоніть…

Паула перевела дух і набрала номер.

Довгі гудки. Невже його немає?..

— Алло, — жіночий голос.

— Будьте ласкаві, — Паула прокашлялася, — покличте пана Ковича.

— Він на репетиції, — жіночий голос ледь здивований, слухавка лягає на важіль; короткі гудки змушують Паулу дужче зціпити зуби. Новий дзвоник.

— Алло…

— Будьте ласкаві, — Паула сама була вражена металевими нотками, що прорізалися в її голосі, — покликати пана Ковича з репетиції. Скажіть, що його просить Паула Німробець.

Довга пауза.

— Хвилиночку.

Цікаво, скільки коштує в цій дірі хвилина міжміської розмови? Чи не розорить вона привітних господарів?..

У слухавці жили згуки чужого світу. Кроки й грюкання дверей, і віддалені акорди, і далекий-предалекий сміх…

Паулу охопила туга за колишнім життям. Тим, де вона була асистенткою Розганяя. Тим, де Митик підкладав оселедця в її дипломат…

— Паула?!

— Це я.

— Пауло, ти де? Я не можу зараз розмовляти, йде репетиція… Ти передзвониш?

Він кричав у трубку — без потреби, і так було чудово чути. Він просто був надміру збуджений — і не тому, що Паула подзвонила. Він жив зараз дуже далекими від Паули подіями, подіями «Першої ночі», її несподівана поява була подразником, якого варто скоріше позбутися.

І, звісно, він гадки не має про останні події в Паулиному житті.

— Рамане…

А, власне, що вона може йому сказати?

— Рамане, як ваша вистава?

Коротка пауза.

— Ми працюємо, Пауло, — в голосі вже роздратування. — Прем’єру призначено на сьоме вересня, але…

Він замовк. Передбачалося, що Паула сама додумається, що стоїть за цим «але».

— Рамане…

Вона сама не розуміла, що змінилося в її голосі. Вона вимовила його ім’я без натиску, але саме зараз він нарешті почув у її голосі щось таке, що зуміло висмикнути його з густої репетиційної каші.

— Що сталося, Пауло? Гей, Пауло, ти чого мовчиш?

Пауза. На кухні тихенько дзенькав посуд і збуджено перемовлялися жінки, які надали Паулі притулок.

— Пауло, — обережно запитав Кович, — а ти де?..

— Це буде ваша найкраща вистава, — сказала вона пошепки. — Краща, ніж «Дівчинка й ворони».

— Пауло, ти де?!

Сама того не бажаючи, вона видала паузу. Довгу й багатозначну, гідну прем’єри.





Розділ восьмий




— …Ви можете назвати імена ваших лікарів? Ви знаєте, де зберігається історія вашої хвороби?

— Ви впевнені, що ви здорові?

— Я ні в чому не впевнена, — Паула відкинулась на спинку дивана. — Я не знаю, до чого ці питання… Я ж нікому не жалілася й ні про що не просила!

— Пан Кович стверджує, що ви й зараз, і раніше були цілком здорові. Це дуже важливо, панно Німробець, бо якщо це так…

Клацнув фотоапарат. І ще один. І ще.

— Для чого?! — Паула дивилася на Ковича майже з ненавистю.

— Для того, щоб тобі дали спокій, — жорстко повідомив той. — І ще для того, що всяка таємниця — живильне середовище для злочинів, зрад та домислів… Ти що, боїшся правди?! То скажи їм, скажи!..

Журналістів було троє. Два однакові, мов близнюки, чорняві й худі, і третій рудий, усміхнений, зі скляною комашкою-сонечком, пришпиленою до краватки.

— Скажіть, панно Німробець, — рудий тицьнув їй під носа мікрофон, круглий і коричневий, наче морозиво в шоколаді. — Ми не мисливці за плітками, але якщо вас тримали в лікарні здорову — це ж дивно?

Паула уявила, як, розгортаючи ранковий випуск газети, Тритан наштовхується очима на її велику фотографію. «Паула Німробець заявляє про вчинене щодо неї насильство».

— Пауло, — в голосі Ковича зароджувалася лють, — тоді скажи цим людям прямо у вічі, що ти хвора, що в тебе був гострий нервовий розлад, що тобі прямо в студії привидівся сааг!..

Журналісти здригнулись, а рудий ще й узявся плямами.

Паула дивилася в підлогу. Укрита пилюкою підлога просторої квартири Ковича.

Учора пізно ввечері він приїхав по неї на фургончику, який належить театрові; фургончик пам’ятав корифеїв сцени, але зроду-віку не бачив ні калюж, ні вибоїн, а тому зворотна дорога тривала чи не цілу ніч. Трясучись на твердому диванчику, вдихаючи запах нафталіну — а у фургоні чомусь гостро пахло нафталіном, — Паула ковтала сльози й розповідала Ковичу про свої поневіряння і, напевно, розповіла забагато; його величезна запилюжена квартира зустріла її купою газет. Пізнавальну главу й особисто пана Тритана Тодіна преса вимагала притягти до відповідальності за утримування в психіатричній клініці здорової людини, порушення громадянських прав Паули Німробець, антигуманні дослідження і навіть вівісекцію. Кович усміхався з виглядом переможця:

— Коли тобі трапиться де-небудь вислів «Газети здійняли галас», ти знатимеш, що мається на увазі, правда?

Їй не хотілося спати. Її лякав сам вигляд ліжка; Кович відчув щось недобре і натис на неї, вимагаючи зізнань, і вона зізналася, розповіла про сутичку єгерів, озброєних чорними канчуками.

Тоді Кович спохмурнів, і прийшла її черга питати, але він не піддався на розпитування, до того ж настав ранок, і на світанку в дім увірвалася, заохочена хазяїном, трійця журналістів.

— Панно Німробець, чи правда, що вас мали намір вивезти з лікарні на службовій машині Робочої глави? Чи правда, що по дорозі вас намагалися відбити? Чи відбили? Повторіть докладніше те, що ви розповідали панові Ковичу…

Паула кинула на Ковича погляд, яким звинувачувала його в зраді; режисер посміхнувся:

— Ти не брала з мене слова мовчати, Пауло. Ти або розповіси все, або це повториться знову, з непередбачуваними результатами… Ну?

— Я нічого не знаю напевно, — сказала вона насилу. — Ви хочете, щоб я розпускала плітки?

— Ніяких пліток, — жорстко сказав Кович. — Ти знаєш напевно, що тебе кудись везли? Ти знаєш напевно, що потім стався інцидент з фальшивою аварією і снодійним газом і ти прийшла до тями вже в іншій машині? Що водій тієї другої машини помер уві сні? Це ти напевно знаєш?

Перше, що він зробив уночі, вислухавши Паулу, — змусив її заявити на найближчий пост адміністративної поліції про людину, що померла вві сні. Серед лісу, в машині, за кермом; поліцай здивувався, але не дуже. І не таке трапляється. Печера, вона не питає…

— Панно Німробець, — рудий журналіст усміхався, лагідно смикаючи сонечко на краватці. — Ми жодним чином не хочемо втручатись у ваші особисті справи, але пан Кович має рацію. Це необхідно для вашого спокою…

— Я зараз не хочу давати інтерв’ю, — сказала Паула глухо.

Якийсь час Кович свердлив її очима, тоді повернувся до журналістів:

— Запишіть, що вона не підтвердила й не спростувала моїх відомостей. Що вона збентежена й, можливо, залякана.

— Я не залякана!.. — пошепки промовила Паула.

Кович поклав руку їй на плече:

— Але ж є обставини, які заважають тобі говорити правду? Так? Твої стосунки з…

— Так, — сказала Паула швидко. — Є обставини, які заважають мені говорити правду. Коли вони зміняться, я все скажу. Добре?

Журналісти — обидва чорняві й рудий — пішли, підозріло задоволені. Начебто відмова Паули давати інтерв’ю анітрохи їх не засмутила; наче того, що вони знали, й так вистачить на маленьку, але цілком гідну сенсацію.





* * *




Він залишив її у вітальні — сидіти на запилюженому дивані, переглядати старі театральні журнали й бездумно витріщатися на телеекран з пістрявими кліпами. Пішов у кабінет, щільно зачинив за собою двері. Постояв, зціпивши зуби, сів у крісло, узяв телефон до себе на коліна.

— Добрий день. Чи можу я говорити зі співкоординатором Пізнавальної глави паном Тританом Тодіном?

На тому кінці не сталося, всупереч його очікуванню, ні затримки, ні подиву.

— Передзвоніть по номеру… — номер було вимовлено в міру швидко і в міру виразно, зате безмірно чемно. Раман подякував.

— Алло…

Він повторив своє прохання; строгий молодий голос на тому кінці проводу поцікавився, хто саме просить пана Тодіна, а потім попрохав зачекати.

Раман був занадто злий. Якщо після цієї довгої паузи йому повідомлять, що пан Тодін, на жаль, відсутній — нехай нарікають на себе…

— Привіт, Рамане.

Незворушність цієї людини могла спантеличити кого завгодно.

— Привіт, єгер, — Раман не збирався вести довгих підготовчих бесід.

Тодін задоволено гмикнув — наче суперник зробив саме той хід, якого від нього чекали.

— Я радий, що з Паулою все гаразд, — Тританів низький оперний голос звучав абсолютно рівно. — Але я трошки здивувався, чого вона не передзвонила мені.

— А я трошки здивувався, — мстиво передражнив Раман, — як вона досі зберегла до вас хоч якесь тепле ставлення… До вас, свого власного ката!

— Рамане…

— Мовчіть, — Кович перебив безцеремонно, як іноді уривав акторів на репетиції, — я знаю, що сталося з Паулою в Печері. Якщо це ще один ваш підлий трюк — нехай він буде останній… Якщо ж Паулу справді хотіли вбити…

Він ефектно замовк, даючи Тодінові змогу виправдатись, однак той мовчав теж. Мовчанка затягувалась.

— Слухай мене, — зло сказав Раман, озираючись на двері вітальні. — На вухах стоїть уся служба громадської інформації. У твоїх інтересах, єгер Тодін, зробити так, щоб Німробець жила спокійно й була здорова.

— Я це врахую, — сухо повідомила слухавка. — А тепер, будь ласкавий, поклич до телефону Паулу.

— Я ще не договорив!.. Чи можливе усунення через Печеру не тільки біологічно небезпечних, а й небажаних особистостей?

Тодін зітхнув:

— Небажаних для кого? Адміністрація як вогню боїться так званих «етичних криз»…

— Небажаних для Триглава!

Пауза.

— Ідіот, — сказав Тодін, і Раман із задоволенням відзначив, що незворушного Тритана нарешті вдалося роздратувати.

Коли він повернувся у вітальню, Паула спала, поклавши голову на запилюжену диванну подушку. Він постояв над нею, не знаючи, що робити, потім повернувся в кабінет і подзвонив у театр. Пересунув репетицію на півгодини пізніше; спектакль, з якого його було висмикнули, не бажав так просто здаватися — тяг, кликав, засмоктував у себе, ще трохи, і Паула Німробець почне йому заважати…

Він передзвонив Паулиній сестрі. Повідомив когось — очевидно, Стефаниного чоловіка, — що Паулу виписали з лікарні і вона буде вдома найпізніше через годину. Вислухав його плутану подяку — цікаво, за що? І, шойно поклавши слухавку, здригнувся від телефонного дзвінка.

— Алло, Кович?

Тодінів голос утратив барви й обертони — тепер він був глухий і здавлений, ніби Тритана тримали за горло.

— Не давай їй спати! Не давай їй спати, чуєш?! Ні секунди… І щоб був вільний телефон!..

Короткі гудки.

Зворотний шлях забрав довгі десять секунд; Раман біг так, наче не у власну вітальню зараз увірветься, а в темний зал з бурульками сталактитів, де вже борсається в дедалі тіснішому кільці єгерів маленька зацькована царна…

Паула сиділа на дивані й терла кулаками лице; на щастя, він устиг опанувати себе, перш ніж вона помітила його вибалушені очі.

Раман обпоював Паулу третьою чашкою міцної кави, коли телефон задзвонив знову.

— Це я, — басом сказала слухавка, й Раман відчув, як нервово втягується живіт. — Усе, відбій. Їй можна спати. Можеш відправити її додому. Їй нічого не загрожує.

— Ти впевнений? — спитав Кович крізь зуби.

— Цілком.

Тодін здавався ледь чи не безтурботним; а чи не блефує він, важко подумав Раман. Чи не дурить він і мене як дитину — як не раз обманював Паулу…

Наче прочитавши його думки, Тодін сухо всміхнувся в слухавці:

— До зустрічі… постановнику.

І урвав зв’язок.





* * *




Перед службовим входом стояли два автобуси і величезний критий фургон. Півтеатру вирушало на гастролі по провінції — буденні, вони не обіцяли ні слави, ні особливого прибутку. Цих гастролей цілком могло б і не бути, але Раман відчував напругу в театрі і хотів її розрядити, відіславши порушників спокою у заслання.

Порушники спокою курили на звичній лаві під вікнами Раманового кабінету; красиво палало на сонці біле волосся Клори Кобець, Дана Берус замислено фарбувала губи, трохи збоку розмовляли примадонна й пітливий герой-коханець: з обличчя його не сходив вираз похмурої заклопотаності. Гастролі були йому як кістка в горлі — дружина залишалася сама з немовлям.

Увесь сталий колектив, кістяк театру. Половина з них — Раманові учні й годованці; і всі ці люди різною мірою скривджені його новою любов’ю, його таємним спектаклем, його начальницькою примхою, заради якої він кинув справи звичні й почесні, живі вистави, що дають театрові ім’я й касу. Кович, який досі не пропускав жодної своєї вистави, який терзав акторів зауваженнями й причіпками, тепер знайшов собі нову іграшку; тепер другий режисер Гліб сидить вечорами в директорській ложі, а великий Кович усім своїм виглядом дає зрозуміти, що в нього є цікавіше захоплення. І актори, які спочатку зітхнули з полегшенням, ревнують — дедалі лютіше й зліше.

З ним шанобливо привіталися; він чемно кивнув, звично пробіг поглядом по обличчях, побачив те, що й так було ясно: нікому не хочеться їхати на ці гастролі. Усі мовчки клянуть його, передчуваючи погані готелі, курні провінційні містечка, напівпорожні зали, — і це на виставах уславленого, звиклого до аншлагів театру! Ну який же дурень спекотним літом повернеться з улюбленої дачі, щоб залишити гроші в театральній касі й відбиток сідала в кріслі глядацького залу?!

Раман осяйно всміхнувся примадонні, підморгнув похмурій Клорі Кобець і переступив поріг театру.

Робота його чекала. Він аж тепер зрозумів, як багато часу відібрано в роботи: майже добу!..

І актори чекали його ось уже півтори години — серйозна зосереджена Ліца та партнер її Валь, блідий, якийсь млявий сьогодні, спухлий — недоспав чи перепив…

— Валь, ви вчора пили?

— Ні…

На цих двох — колосальне навантаження. Можливо, Раман не має рації, репетируючи з одним тільки складом виконавців, та ще й не професіоналів — початківців. Можливо, він не має рації, але це умови гри. Кинутий у воду або тоне, або вчиться плавати раз і назавжди. Закон природного добору.

— Чому ви не готові до репетиції, Вале? Подивіться на себе в дзеркало — де енергія? Де зібраність?

Хлопець мовчав. Дівчисько, що сиділо поруч, напружилося.

— Ми ж домовлялися, — сказав Раман м’яко. — Ви ж розумієте, який на вас тягар. Ваше здоров’я зараз — не ваша особиста справа, а справа театру, трупи, постановочного цеху, бухгалтерії, зрештою… Що таке, Вале?

Хлопець нарешті одірвав од підлоги запалені очі в подушках опухлих повік:

— Я не спав. Ні вчора, ні…

Він затнувся; Раман зціпив зуби, перечікуючи поштовх тривоги.

— Чому? Є ж ліки, від найлегших до…

— Я боюсь! — викрикнув хлопець пошепки, і в очах його майнула тінь істерики. — Печера… Я в гуртожитку мию посуд — і раптом бачу, що я… ніби я схруль. Ніби мій сусід, Пашка… ніби він мене з’їсть. Я боюсь… що Печера… про Печеру не можна говорити вголос, вона помститься!..

Дівчина, Ліца, переривчасто зітхнула. Щоки її, ледь засмаглі, щосекунди блідли.

Раман поманив її пальцем. Вона встала й підійшла, нечутно ступаючи по паркету балетними туфельками.

— Вибач, що я тебе ганяю… Купи, будь ласка, в буфеті сигарет. Для себе і для партнера… Попроси буфетницю принести в репетиційну кави. І плитку шоколаду… Іди.

Ліца вийшла; Раман устав, підійшов до Валя, який одразу ж підхопився, притис руками його плечі, садячи назад на лаву:

— Дивись на мене. Уважно дивись… Ти хочеш бути актором? Тебе попереджали, коли ти в училище вступав, тебе попереджали, що актор виконує стриптиз? Оголює душу? Тебе попереджали, що буде ТАК, ти що, не повірив?

— Про Печеру ніхто не грає, — сказав хлопець пошепки. — Якщо про любов… Я можу яку завгодно сцену, найінтимнішу, голяка… Але про Печеру ніхто…

— Ми граємо про любов! — голос Раманів зробився залізний, мов корабельний ланцюг. — Ти зрозумій, ми граємо про людей… не про Печеру! Хай їй грець, тій Печері, ми граємо про людей, про любов, розумієш?!

Хлопець мовчав, але паніка в його очах потроху гасла, стиралась, як малюнок на асфальті стирається під тисячами ніг.

— Ти любиш Ліцу? — спитав Раман, чіпкіше вхоплюючись за його плечі.

Хлопець мовчав.

— У тебе є дівчина?

— Є… Дора…

— Мені треба, щоб ці два місяці перед прем’єрою ти любив Ліцу. Вона красива. Вона талановита. Знайди, за що її любити.

Скрипнули двері.

Красива й талановита Ліца стояла на порозі — потертий спортивний костюм, балетні туфельки, в руках — таця з паруючими чашечками кави.

Він вирішив не брати епізодів з Печери. На сьогоднішню репетицію цілком вистачало побутових сцен.

Валь репетирував добре. Він просто на диво вдало репетирував — можливо, тому, що й Ліца була розгальмована, внутрішньо розбуджена, Раман не раз і не двічі похвалив себе за вдалий вибір — у цих двох уже є зчіпка. Ансамбль, якому позаздрили б маститі професіонали.

Він заохочував обох. Він цілком щиро розповідав їм, які вони чудові актори, і обоє, здається, були задоволені; крах настав зненацька, і коли Раман це усвідомив, було вже пізно.

Валь не з’явився на вечірню репетицію.

Раман, чия інтуїція відразу заволала про нещастя, сам особисто подався в гуртожиток; з-під під’їзду виїжджала машина швидкої допомоги. І юрмились перелякані квартиранти.

«Я боюся! Про Печеру не можна говорити вголос, вона помститься!»

Вахтерка заламувала повні білі руки:

— З п’ятого поверху… Шибку вибив, порізався… Лікарі сказали, щось на нього найшло. На кущі впав, живий, але начебто в’язи скрутив… Шию зламав, розумієте…

Раман нічого не відповів.





* * *




Виявляється, Влай передзвонив Стефані й та блискавично примчала з роботи.

Паула, розгублена, стояла серед передпокою; після обіймів настало певне збентеження: Стефана ніяк не могла збагнути, чому сестра прибула з лікарні в таких вимащених землею штанях. І куртка в живиці, й немає з собою нічого, навіть зубної щітки.

— Чого мене не попередили? Я б тебе забрала прямо з лікарні… До того ж, я хочу поговорити з лікарем, Де твоя історія хвороби? Що тобі прописано, може, тобі треба в санаторій?

А ще, Пауло, що це за нісенітниці — якісь люди дзвонять і питають, чи правда, що тебе силоміць запхнули в божевільню… Якісь незрозумілі статейки, до чого тут той режисер, Кович? Він ненормальний?..

Митик верещав як порося, гасаючи по квартирі, Влай смажив на кухні якісь млинці, і Стефана поставила перед Паулою повну тарілку, а коли сестра відмовилась, страшенно образилася:

— Смажили спеціально для тебе! Влай терпіти не може возитися на кухні, він спеціально для тебе старався, а ти не хочеш і покуштувати?!

Паула покуштувала. Силувано похвалила й одсунула тарілку.

— А я ж тільки вчора дзвонила цьому докторові Барису, — повідомила Стефана обурено. — Він сказав, що стан у тебе стабільний, без різких змін… Як вони могли так раптово тебе виписати? Чи вони не закінчили курсу?!

Паула байдуже дивилась, як Митик пускає мильні бульбашки над каструлею з борщем.

— Алло, — говорила Стефана, притримуючи плечем слухавку. — Це клініка? Доктора Бариса, будь ласка… Це Стефанія Німробець. Га? А коли він буде?..

У передпокої коротко дзенькнув дверний дзвінок.

— Влай! — крикнула Стефана, відводячи слухавку вбік. — Відчини!

Усе як раніше, подумала Паула здивовано. Нічого не змінилося. Безчасся — сьогодні, завтра, торік…

Митик видмухав найбільшу, найкрасивішу бульбашку, по тонких мильних стінках танцювали барвисті розводи, а внизу бубнявіла прозора крапелька, готова зірватися в борщ. Митик дмухав, роздуваючи щоки, бульбашка крутилася на соломині, мов глобус.

— Влай! — крикнула Стефана. — Хто там? Хто прийшов, це Рада?..

Митик обурено загорлав, бо бульбашка луснула, так і не зірвавшись із соломинки.

— Влай, якщо це Рада, то нехай іде скоріше сю…

Стефана затнулась. У кухонних дверях стояв смаглявий чоловік у замшевій сорочці, з ледь асиметричними рисами обличчя, з яскраво-зеленими очима, пильними й водночас неуважними.

— Ну от, — сказала Паула в раптово запалій тиші. — Стеф, це пан Тритан Тодін, співкоординатор Пізнавальної глави.

Який грається зі мною, наче Митик з м’ячиком, хотілось їй додати. Та вона промовчала.

— …І ти мені більше не віриш?

Паула мовчала.

У її маленькій кімнаті Тритан здавався чужорідним елементом. Прибульцем, ледь чи не примарою.

— Пауло, ти мені справді перестала вірити?

Паула мовчала.

Їй дуже хотілося, щоб Тритан розчинився в повітрі, мов примара. Нехай піде все хороше, що було з ним пов’язано, але й погане теж нехай піде. Не було нічого, ні саага у вечірній студії, ні лікарні, ні мертвого чоловіка у водійському кріслі, ні сутички єгерів… А втім, чи й була сутичка, зараз, через добу, лишився спогад про спогад, не більше…

— Ось твій паспорт, — сухо сказав Тритан.

Чого він говорить так сухо, подумала Паула, це несправедливо з його боку… Чи йому зручніше стати в позу скривдженого?

— Ось твій паспорт, але я його тобі не віддам. Зараз ми разом поїдемо в одне місце. З документами.

Мене заарештовують, подумала Паула втомлено. Садять в ізолятор як соціально небезпечну особу.

— У тебе є щось пристойне з одягу? Сукня?

І, не чекаючи відповіді, відчинив дверці шафи й по-хазяйськи оглянув усе Паулине добро.

Паула сіла на ліжко. За причиненими дверима вовтузився, підслуховуючи, Митик; невже мав рацію Кович і її пов’язували з Тританом тільки інтереси якоїсь темної, не дуже шляхетної справи та й більше нічого?..

— Чорт, Пауло, тобі давно пора обновити гардероб… Ця сукня підійде. Одягай.

Він говорив без натиску, але Паула не змогла не послухатися. Узяла з його рук свою найнелюбішу, занадто довгу сукню, мертвими пальцями розстебнула блискавку. Раптом засоромившись, оглянулася на Тритана — і той демонстративно відвернувся.

Сукня пахнула шафою. І більше нічим. Мертвий запах, ні крапельки старих парфумів, які б нагадали про давно забуте, давно відгомоніле свято…

Чи це я, думала Паула, влазячи у холодний, неприємний шовк. Чи зі мною все це відбувається, чи мене знову кудись ведуть, тягнуть, усе всупереч моїй волі, але передбачається, що я ще й маю бути задоволена… Послужити науці, врятувати людство від розпаду, мало що іще буде потрібно від асистентки з четвертого каналу, житейська річ…

— Пауло, ти куди?! — це Стефана.

Так, бідна сестричка. Спершу ця дивна раптова виписка з лікарні, а тепер іще Паулу веде під руку пан Тодін, веде казна-куди з документами…

Притулившись до дерматину вхідних дверей, Паула дивилась, як Тритан щось пояснює Стефані; слів не розбереш, але Стефана відступає, і її рішучий порив — нікуди не пускати сестру аж до повного одужання — пропадає, десь дівається, гасне.

Далі вони сіли в якусь машину; Паула, здається, задрімала, інакше як пояснити цей дивний провал у пам’яті? Її везли не в клініку і не в центр психологічної реабілітації; Тритан мовчав, відсторонено й холодно. Принаймні Паула сприймала його мовчання саме так.

… соснові стовбури біжать назустріч…

Паула потерла сонні очі. Ні, за кермом інший водій. Не той, чию смерть вона спостерігала… до речі, коли це було? Позавчора, тиждень тому?..

— Пауло, виходимо.

Їй у руку ліг пластиковий прямокутник паспорта. Холодний, мов крижинка; спотикаючись, Паула брела по килимовій доріжці, отут і з’ясувалося, що перевзутися вона забула, і пелена святкової сукні то прикриває, то кокетливо оголює стоптані домашні капці…

У Рамана Ковича домашні капці чорні й ворсисті, наче саагів бік.

— Обережно, Пауло, сходи.

Куди ж він її все-таки веде? Чого він від неї постійно хоче, чоловік з низьким, наче пароплавна сирена, голосом?..

З напівтемряви — а може, Паулі привиділась напівтемрява, бо через хвилину було вже досить світло, — виринув хтось у темному костюмі, з блідим усміхненим лицем. З короткої розмови Паула зрозуміла тільки: «Ну так, аякже», — після чого перед нею й Тританом відсмикнулась оксамитна портьєра:

— Сюди, будь ласка…

Довгий канцелярський стіл. У самому його центрі — безглуздий букетик штучних квітів.

Тритан раптом узяв її за плечі. Недоречним, як здалося Паулі, жестом.

— …Як і домовлялися, без довгих формальностей…

Вони мене запроторять, подумала Паула холонучи. Без довгих формальностей — куди-небудь в інтернат для розумово відсталих…

— Пауло, давай паспорт.

Вона вчепилася в пластиковий прямокутник, ніби це могло її врятувати. Ніби слизьку пластмаску важко вирвати з вологих пальців, отак…

— Пане Тритан Тодін, підпишіть отут і отут.

Паула дивилась, як Тритан бере з чужих рук красиве стилізоване перо. І ставить на синьому глянсовому аркуші два мальовничі розчерки червоним чорнилом — згори й знизу…

Здавально-приймальний акт.

Усе.

Чоловік у чорному костюмі щось питав, звертаючись до Тритана; Паула не розчула. Навколо штучних білих квітів безплідно кружляла обдурена жовта бджола.

— Так, — відповів Тритан, і його відповідь була ледь чи не врочиста. — Так…

— Пані Пауло Німробець, підпишіть тут і отут.

Перо було тепле на дотик. Паула короткозоро примружилась; вона ніколи не страждала на розлади зору, та їй раптом здалося, що світ навколо вигадливо розплився.

Папір треба прочитати. Треба, хоч би там що. Відкинути перо, закотити істерику…

А може, від неї цього й чекають?!

Невже вона підпише, так і не прочитавши?

— Так, Пауло. Підписуй.

Його голос завжди мав над нею незбагненну владу.

— Підписуй, Пауло.

Коли котишся з гори, вже неможливо зупинитись. «Німробець», написала вона червоним чорнилом прямо поруч з чиїмсь пальцем, що послужливо вказував місце. І ще раз: «Німробець».

— Панно Пауло Німробець, чи тверде ваше рішення взяти за чрловіка присутнього тут пана Тритана Тодіна?

Вона труснула головою, проганяючи шум у вухах.

Мовчання. Дзижчить обдурена бджола.

— Панно Пауло Німробець, — безпристрасно повторив чорний чоловік, — чи тверде ваше рішення взяти за чоловіка присутнього тут пана Тритана Тодіна?

— Що? — спитала вона пошепки. Чорний чоловік ледь помітно зітхнув і повторив утретє, з тими самими інтонаціями:

— Панно Пауло Німробець, чи тверде ваше рішення взяти за чоловіка присутнього тут пана Тритана Тодіна?

Вона закусила губу. І заплющила очі.

І відчула теплу руку на своєму плечі.

— А чом би й ні, — сказала вона пошепки, не розплющуючи очей.

А що їй лишалося робити?..





* * *




Яке щастя, що основний склад театру відбув вояжувати по провінції. Авжеж, звістка долетить і до них, але принаймні обговорення трагедії з Валем відбуватиметься далеко від Ковича, від репетицій, від «Першої ночі», що от-от може стати останньою…

Ліца була вся в сльозах, як воскова свічка.

— Репетируватимеш з іншим партнером, — сказав їй Раман, і вона подивилась на нього як на бузувіра.

— Хіба…

— Запам’ятай, Ліцо. Хай хоч весь театр повистрибує з вікон — на сьоме вересня призначено прем’єру. І вона ВІДБУДЕТЬСЯ.

Ліца схлипнула. Раман бачився їй якоюсь кам’яною машиною, що йде до мети по трупах своїх акторів; про безсонну ніч, яка передувала цьому холодному ранкові, він їй не сказав.

— Валь не витримав, Ліцо. Валь зламався, але це його проблема. Він міг відмовитися від цієї роботи; він узагалі міг піти з театру, але він захотів узяти цю вершину — і зламався на половині шляху. Ми знайдемо йому заміну.

Ліца дивилася вбік; погано, якщо вона мене зневажатиме, подумав Раман. Недобре для роботи.

І він стис пальці на її худому плечі:

— Ми не винні, Ліцо, що так вийшло. Це нещасний випадок. Мені дуже шкода. Я ніч не спав, повір.

Й, ілюструючи свої слова, провів долонею по запалених повіках.

Нехай дівчинка вірить, що режисер — теж людина.

Він переглянув графік. Відтепер уранці й удень на репетицію викликалися епізоди, в яких головного героя не було; вечори Раман призначив для пошуку.

Він знав усіх до одного акторів у місті, вартих хоч найменшої уваги; складність полягала в тому, що шукати треба було не сформованого професіонала, а хлопчиська, невідомого, початківця.

Рамана морозило. Лікар травматологічного відділення, де лежав Валь, підтвердив по телефону найгірші прогнози — хлопця паралізувало й він перебуває між життям та смертю. Хоч би що Раман казав Ліці — йому, як нікому, зрозуміла причина трагедії.

Уже зранку в театрі з’явилися сторонні, незнайомі Раманові журналісти; він зціпив зуби і влаштував маленьку чемненьку прес-конференцію. Так, молодий чоловік викинувся з вікна. Так, він грав у новій виставі. Так, пан Кович охоче поділиться — вистава називається «Пісні про кохання», в ній беруть участь тільки молоді актори, початківці… Ні, він не може зрозуміти, що саме штовхнуло юнака на цей крок. Конфліктів на репетиції не було, навпаки, він був дуже задоволений Валевою роботою… Може, щось особисте? Хлопець, кажуть, посварився з коханою дівчиною…

Раман прекрасно розумів, що цей хибний слід не витримує жодної критики, але не міг наразі придумати нічого кращого. Він ретельно демонстрував щирість і відвертість; журналісти висловили співчуття та й пішли, і чорт його знає, що вони там напишуть.

Потім подзвонили з Управління й теж поцікавились деталями трагедії, і нагадали, ніби ненавмисне, як майже рік тому намагалася накласти на себе руки актриса, яку Кович звільнив; Раман висловив чемний подив. До чого тут той випадок? Хлопця ж він не звільняв, навпаки, призначив його на роль, є безліч свідків, до того ж, актори повнолітні, він, Кович, їм не нянька, мало що кому стукне в голову…

На тім кінці дроту пожурилися й нагадали, що театр уже три роки не знав інспекції, що авторитет пана Ковича, звісно, безперечний, одначе йдеться про формальності й порядок один для всіх… Одно слово, з наступного понеділка, скоріше за все, Психологічну драму почнуть відвідувати інспектори.

Кович знайшов у собі силу чемно погодитись. Поклав слухавку, перевів дух і підло плюнув на килим.

Репетиція з масовкою — надскладна музична репетиція — закінчилася о пів на сьому; за п’ять сьома Раман був на службовому вході міського Дитячого театру. Подивимося, що за хлопці грають для дітей.

Вечірню виставу адресовано було підліткам, публіка довго ходила по проходах, усідаючись, плутаючись у квитках і наступаючи на ноги сусідам. Публіка була переважно від дванадцяти до вісімнадцяти, трохи безладна, але загалом вихована й не дуже галаслива; почалася вистава, Раман витримав хвилин двадцять, потім устав і вийшов.

Йому було кривдно за публіку. Кривдно, що героїні-школярці насправді тридцять років, вона вже народила двох дітей і на сцені думає тільки про те, щоб не порвати колготки…

Біля службового входу курив головний режисер Дитячого театру — сухорлявий бородатий блондин. Раман чемно привітався: занадто чемно. Блондин, очевидно, образився.

Від Дитячого п’ять хвилин ходи було до Театру комедії — Раман зловив машину, водій його впізнав і чути не захотів про гроші. У Комедію Кович зайшов знову ж таки зі службового входу, в тітоньки-капельдинера скам’яніло лице — півгодини вже йде вистава! — однак вона все-таки пропустила його в бічну ложу, де сиділа захоплена дійством сімейна пара. Умощуючись, Раман ухитрився зачепити дамину сумочку, що теліпалася на спинці крісла, і навіть, здається, щось там роздавити; дама, на щастя, не помітила. Це була напрочуд життєрадісна дама, яка легко перекривала своїм реготом весь сміх збудженого партеру.

Раман попросив програмку — дама тицьнула її не дивлячись. Мружачись і підносячи аркушик до очей, Раман розібрав у напівтемряві стовпчик напівзнайомих імен; через п’ять хвилин стало ясно, що й сюди він прийшов даремно. Ба більше, вся технологія пошуку хибна — він стрімголов кинувся по театрах, розраховуючи винятково на удачу, майже на диво, а дива бувають занадто рідко, і аж ніяк не на замовлення режисера Ковича, і цілком можливо, що юнак, здатний зіграти головну роль у його ненародженому спектаклі, взагалі ще не з’явився на світ…

З цією чорною думкою він і пішов. Тітонька-капельдинер глянула на нього мов на божевільного.

Скоріше за інерцією, ніж на щось розраховуючи, він забрів на другу дію в Театр класики, де у величезному залі слухали гекзаметри півтора десятка поціновувачів, а потім ще й у Музичний, де застав саме апофеоз вистави з бубнами, литаврами та конфеті, що сипалося в зал. Розпашілі актори тричі виходили на уклін, Раман безсило ковзав поглядом по обличчях масовки, що стояла біля лаштунків. У якусь мить він сам собі здався старим розпусникам, який вибирає апетитного юнака на ніч, і при цій думці його ледь не знудило; все було дарма, хлопці були більш-менш гарненькі, більш-менш жваві, однак Раман і близько не бачив такого, щоб можна було довірити зоряну роль, так підло прогиджену неврастеніком Валем.

Він протинявся по вулицях до ранку.

Перед початком ранкової репетиції він застав своїх акторів, практично всіх, що грали в «Першій ночі», за нервовою суперечкою у фойє. При його наближенні розмови стихли; хтось ховав очі, хтось, навпаки, вітався довго, чемно і з підтекстом. Греблю прорвало, подумав Раман тяжко. Він чекав цієї миті з дня на день, відколи почалися перші прогони першої дії. Рано чи пізно комусь мало спасти на думку, які саме «Пісні про кохання» репетирує шалений Кович.

Трагедія з Валем послужила поштовхом. Що ж, подумав Раман, до хрускоту зціплюючи зуби.

— Усі в зал. Я попрошу всіх у зал, і зачиніть двері…

Зачиняння дверей — це так, для більшого ефекту. Таємниці вже не стримати, тепер нова фаза, тепер на зміну таємниці має прийти одержимість…

Хтось за звичкою забився на останні ряди; Раман витяг усіх уперед, так, щоб сиділи щільною групою, щоб він усіх бачив. Виліз на сцену, пробігся поглядом по обличчях — так, кепські справи. Повний занепад духу. Шок.

Він криво посміхнувся — літня, некрасива, неприваблива людина. І заговорив.

Промова його тривала всього хвилин двадцять, але сили пішло як за повний робочий день.

Насамперед він висловив жаль через те, що сталося з Валем. Це колосальна втрата для спектаклю, але, на біду, талановиті актори такі вразливі духовно. Валь пережив особисту трагедію — і ось результат…

Він багаторазово й прилюдно відмовився від провини перед Валем. А потім перевів дух і заговорив про головне.

Він нагадав їм усім, ким вони були — хлопчики й дівчатка з масовки, на куцому контракті, без планів і без прав. Він констатував, ким вони стали — повноправними акторами провідного театру країни. Він повідомив, ким вони стануть — провідними, привілейованими зірками.

Він був колосальною помпою, яка качає в них енергію. Вони були молоді і вразливі, тому його вистачило майже на всіх, а з тим апатичним, що сидить у другому ряду скраю, і з бездумною дівицею в четвертому ряду треба буде говорити окремо.

Він наводив їм приклади з історії. Він уже вносив їхні імена в шкільні підручники майбутнього, він лестив їм, оголошуючи їх результатом копіткого добору й переможцями найжорстокішого конкурсу. Він розповідав про майбутню виставу, й тут йому не треба було брехати — його очі й так гарячково горіли, наче дві божевільні збуджені зірки.

Він залякував їх, пророкуючи їхнє майбутнє в разі, якщо вистава не відбудеться або хтось із них виявиться негідним.

Він пов’язував їх, зараховуючи в лави ледь чи не таємного товариства.

І, насамкінець, додав до обіцяних лаврів ще й навколосвітнє турне та великі грошові премії.

Наприкінці промови він був порожній, як оболонка гумового м’яча. Зате люди, що сиділи перед ним, дивились на нього із захватом. З обожнюванням; він знав, що кожне друге дівчисько в цьому залі зараз у нього закохане.

Бо лідер породжує бажання поклонятися.

Денну репетицію він пережив тяжко. На зміну ейфорії прийшла депресія.

Замкнувшись у своєму кабінеті, він довго переглядав власні записи і врешті-решт вперся очима в покреслений настільний календар. Сьоме вересня… Навіть якщо пересунути прем’єру на два тижні пізніше. Почнеться новий сезон… Прийдуть обов’язкові турботи, театр не може існувати на автопілоті, а якшо може, то це вже інший театр, який не має нічого спільного з ним, Раманом Ковичем…

Та годі, яке значення мають терміни! Тут узагалі йдеться про те, буде вистава чи не буде…

Він у розпачі схопився за голову. Весь його грандіозний проект, справа його життя теліпається на межі краху. Через примху нервового хлопчиська.

Телефонний дзвінок вивів його із заціпеніння; шкода, що він не здогадався вимкнути телефон.

Дзвінки скиглили й скиглили; він і не думав брати слухавку, в нього не було ніякого бажання балакати з цими кретинами з Управління, проте й слухати повтори сумного цвірінькання було занадто тоскно.

— Алло.

— Добрий день… це говорить Паула.

Він упізнав її задовго до того, як вона назвалась. І здивувався зі своєї забудькуватості. Клятий Валь, клята робота, ну все з голови вимело, чисто все…

— Я саме збирався тобі дзвонити, — збрехав він, не кліпнувши оком. — Як ти себе почуваєш?

— Та як вам сказати, — її голос звучав якось дивно, ніби вона перебувала у стані крайнього збудження, проте не хотіла цього збудження показувати. — Як вам сказати… Я вийшла заміж.

Першою його думкою було, що Паула таки схибнулася. Пан Тодін з командою довели її до остаточного божевілля.

Вона цілком правильно витлумачила його тривалу мовчанку:

— Ні, ви не думайте, я не схибнулась… Я вийшла заміж. Угадайте, за кого?..

Минуло півгодини з тієї хвилини, коли слухавка лягла на важіль, а Раман і далі сидів, витріщивши очі, отетеріло дивлячись на пластмасову коробку телефону. Клятий єгер, тільки і міг він зараз сказати, і навіть подумати міг тільки одне: клятий єгер.

У тому, що пан Тодін знову веде гру, Раман не сумнівався ні хвилини. І його лякало, що він, майстер багатоходових комбінацій, досі не може збагнути, в чому ця гра полягає.

Але Паула…

А що, власне, Паула? Хіба не пережила вона свого часу медового місяця з паном Тританом Тодіном, хіба Раман не ловив себе ще тоді на чомусь схожому на ревнощі?..

Паула Німробець подзвонила, щоб запросити його на весілля; він відмовився холодно й сухо, відмовився, пославшись на зайнятість. Він і справді дуже зайнятий — ба більше, його починає тривожити Паулина поінформованість щодо деяких його, Раманових, задумів. Коли він викладав Паулі концепцію — він ніяк не сподівався, що вона переказуватиме її чоловікові — на подружньому ложі…

Дурниці, урвав він сам себе. Подружнє ложе існує геть для іншого, до того ж, ще місяць тому, посвячуючи Паулу у свій задум, він чудово знав про її взаємини з Тританом…

Інша річ — він не знав до кінця, хто такий Тритан.

Раман заскреготів зубами.

Це буде дуже, дуже, дуже паскудне весілля. Одруження кота з мишею.





* * *




Він погидував старим зеленим схрулем; ослаблий звір незабаром стане здобиччю одноплемінників, саагові зуби не звикли до твердого м’яса, що за радість — прикінчити жертву з ослаблою волею до життя; тому він залишив старого схруля на розтерзання молодим і рушив по переходах нагору, поплив, граючи опуклими м’язами, нечутно ступаючи широкими лапами з поки що прихованими пазурами.

Зграйкою тхолів він теж погидував.

Йому хотілося справжньої здобичі. Сильного коричневого схруля чи молодої царни…

Схруль трапився йому на перехресті, там, де у великий перехід виливалося три маленькі; схруль вискочив з бічного коридору, молодий коричневий схруль, гроза для безлічі мешканців Печери; зараз він мчав, як загнана жертва, хоч сааг ще не почав полювання.

З переходу, звідки вилетів схруль, поштовхами перло туге повітря. Сааг напружився; повітря пахло сильно й дивно, жодна його жертва — а жертвами саагові служили всі мешканці Печери — так не пахла, запах нагадував скоріше його власний, ніж…

Дві чи три миті — і сааг припав до землі.

Той, що гнав великого коричневого схруля, майже не поступався саагові розмірами, але цупка шерсть була трохи світліша, і м’язи на стегнах і спині випирали крутіше. Досконала машина для вбивства: пара чорних іклів на всю ширину морди, пара величезних ніздрів і пара очей, значно менших, ніж ніздрі…

Сааг побачив би те саме, схилившись над чорним дзеркалом води.

Той, що гнав схруля, був його одноплемінником.

І мав намір завершити гонитву будь-що-будь.

Схруль пірнув у наступний перехід — величезна тінь метнулася вслід, і через коротку мить по Печері застрибав, відлунюючи від стін, передсмертний крик.

Сааг постояв, слухаючи запахи свіжопролитої крові, чужого азарту, чужого голоду й тамованої спраги; потім повільно, мов хвиля розплавленої смоли, рушив до їхнього джерела.

Давно, багато ночей тому, йому довелося загризти саага-щеня. Підлітка, який не встиг набрати ні сили, ні ваги; на біду, цей, котрий гриз м’ясо посеред вузького переходу, не зустрівся йому раніше.

До того, як ікла його зміцніли, почорніли й зухвало вигнулись.

Сааг зупинився, перебираючи ніздрями повне запахів повітря. Молодий суперник стояв до нього мордою, стояв, загороджуючи вузький прохід; біля ніг суперника лежав мертвий схруль, суперник не бажав ділитися здобиччю, але сааг і не претендував на неї. Його не цікавило стерво, він зважував свою силу, він знав, що двом у вузькому переході не розійтися.

Або йому доведеться піти, повернувшись до суперника спиною, або…

Суперник розімкнув щелепи, показуючи дивовижний об’єм пащі. Суперник знав про його наміри, і, можливо, у свою чергу вирішував, чи вдасться завалити старого досить швидко і без особливого ризику.

Сааг припав до землі. Низька стеля не дозволяла стрибнути на повну силу, і суперник це розумів. Суперник знущально роззявив пащу, з надр його шлунка тхнуло гнилим м’ясом.

Суперник був сильний.

Сааг усвідомив це ще до стрибка.

Суперник трошки недобрав у вазі, проте ні реакцією, ні силою щелеп, ні можливостями горбкуватих м’язів — нічим не поступався старшому побратимові.

Зате перевершував молодістю. Лискучою молодістю, безстрашністю й нахабством, якщо його і вдасться завалити, то тільки ціною безлічі ран, ціною власної крові…

На боці старшого була перевага досвіду.

Не відводячи від нахабної роззявленої пащі каламутних, налитих кров’ю очей, сааг відступав. Задкував.

Поки молодий суперник, стоячи над власного здобиччю, не залишився за крутим поворотом.

Тоді сааг повернувся й неспішно, стримуючи роздратування, потік геть.

Сьогодні він проллє багато крові.

Чужої.





* * *




— …Ну чому, чому, чому не можна було влаштувати все по-людському?!

Стефана збивалася з ніг.

Видати Паулу заміж — вдало видати, не просто так — це була, виявляється, її давня таємна мрія; раптовість, безцеремонність і зіжмаканість події викликали в неї шок.

Вирішено було зібрати гостей «хоч би вслід за подіями»; Тритан одразу ж дав зрозуміти, що ні в яких приготуваннях Паула не братиме участі. Він узагалі не відходив од неї ні на крок; одразу ж по одруженні Паулу було поселено в будинку свого молодого чоловіка, і перша шлюбна ніч минула більш ніж оригінально — Паула лежала в ліжку й розповідала про свої пригоди й страхи, довго, плутано, іноді зі слізьми, Тритан сидів над нею, як кам’яна брила сидить над солоним морем, і Паула стискала його руку, що єдина була символом надійності цього світу. Потім вона заснула, а Тритан так до ранку й просидів.

— …Мене справді хотіли вбити? Це неможливо, це… За що? Що ж тепер буде?

— Тепер ми з тобою будемо жити довго й щасливо.

— Виходить, я вже нікому не потрібна? І нічого мені не загрожує? З мене вже зістригли мою удачливість, як вовну з вівці, я можу гуляти, поки не відросте нова?

— Усе буде дуже добре.

— Ти мені не все кажеш…

— Ох, Пауло, яка різниця, що я кажу…

Це правда, зрозуміла Паула, стискаючи його руку. Яка різниця, що він каже. Важливо, що він робить…

Стефана легко зломила несміливе Паулине бажання відсвяткувати весілля скромно; зі Стефаниного погляду, всі головні події життя треба було проводити суворо за протоколом. Запрошено було близьких і далеких родичів, Паулиних однокласниць, Розганяя, секретарку Лору, два десятки людей з Паулиної роботи, й серед них чомусь оператора Саву — хоча він, можливо, припхався без запрошення, просто приклеївся до когось із друзів, а прогнати його, звісно, ніхто й не подумав.

— З вашого боку що, нікого не буде? — допитувалася Стефана в Тритана. Й обурено пирхала — що це за наречений, до якого ніхто не прийде на весілля?!

Свято, як не дивно, вдалося на славу.

Хвацько проскочили протокольну частину.

Пом’янули батьків; Паула відчула докір сумління, що Стефана знала всі належні ритуали, а вона, Паула, ні.

А потім почалося гуляння.

Розганяй до глибини душі був вражений раптовим Паулиним перетворенням, а тому напився швидко й незворотно, після чого став справжнім центром компанії; жоден його підлеглий — а таких на весіллі було чимало — не міг пройти мимо, втримавшись од фривольної бесіди.

— Пане Мирель, то п’ятничний випуск подаємо на премію чи ні?

— Ясс… ссочко, подаємо, ая… ая… кже ж…

— А там же на задньому плані кішка ходить?

— Яка кішка… ясочко…

— Пане Мирель, то ми домовились про відпустку у серпні?

— Лорочко, ти найкраща у світі… Лорочко… ти така…

— Пане Мирель, ви чули, Мика касету впустив у фонтан?

— Я…як?..

— Пане Мирель, ваш тост! Побажайте чогось нашій Паулі, побажайте!..

Розганяй бажав. Переривав чужі тости й бажав знову, слід сказати, цілком щиро; під час спільного танцю він навіть змусив себе встати з-за стола, щоб, хитаючись, підійти до Паули й ущипнути її за стегно. Тобто він думав, що це стегно, а насправді це було крісло.

— Па…не Тодін, щиро поздо…ровляю… Це чудова спеціаліст…ка… Ідея дитячої передачі… анонси, ох, які анонси, м-ма-йстерність… Молодець…

Оператор Сава поводився дивно. Паула раз по раз ловила на собі його замислений, прямо-таки ніжний погляд; Сава сидів за перевантаженим недоїдками столом, ігнорував усмішки дівчат і за весь вечір устав тільки раз — щоб запросити Паулу на танець.

Якщо чесно, то вона не збиралася танцювати взагалі. Вона сиділа, наче очманіла, меланхолійно пережовувала один і той самий кусень копченого м’яса і сприймала все навколишнє відчужено, наче випадкова відвідувачка; Сава на якусь хвилину витяг її в реальність.

— Потанцюй, — пошепки сказав Тритан за її спиною.

Через хвилину в неї закрутилася голова.

— Знаєш, яка найсумніша справа на світі? — запитав Сава, дбайливо припроваджуючи її на місце. — Вічно шкодувати про втрачені можливості… Про те, що здійснитися могло б, та не здійснилося…

Паула пропустила його слова повз вуха.

З Тританової сторони на весілля все-таки з’явилося двоє гостей. Обидва ні з ким за весь вечір так і не познайомились, не випили ні краплини спиртного — сиділи тихо й скромно, один у залі, другий на терасі, й замислено поглядали на всі боки.

Пан Раман Кович з’явився, коли свято перевалило за пік і дехто з гостей почав міркувати про евакуацію. Паула нітрохи не здивувалась, побачивши його у дверях. Ніби такий складний спектакль, як Паулине весілля, збіднів би і став би прісним без такої вагомої в її долі фігури.

— Ага, — замислено сказав за її спиною Тритан. — Я так і знав, що він не витримає.

Стоячи у дверях, Кович озирнувся; його появу було негайно помічено, з ним віталися з усіх боків, а Розганяй підскочив і захоплено цмокнув новоприбулого колегу в блискучу залисину на лобі. Усі зааплодували.

— Поздоровляю, Пауло, — сказав Кович, зупиняючись за два метри від молодих за столом. — Тритане, можна тебе на хвилинку?

Вигляд у Ковича був кепський — жертва безсоння та стресу. Навряд чи він з’явився сюди для поздоровлень: Паула відчула раптовий приступ роздратування. Скільки можна? Чи довго ще ця людина мучитиме її своїми підозрами, залякуватиме, морочитиме голову?..

— Пауло, не нудьгуватимеш? — запитав Тритан підводячись; обидва молодики, мовчазні Тританові гості, швидко глянули спочатку на нього, а потім на Паулу.

— Щось сталося, Рамане? — безневинно поцікавилась Паула, дивлячись у запалені очі Ковича.

— Поздоровляю, — повторив той, дивлячись убік.

Таким тоном зазвичай не щастя бажають, а обіцяють великі неприємності.

У парку пахло хвоєю. Згори, на терасі, курили в десять сигарет, у темряву падали, наче сніг, сизі пластівці попелу.

— Що тобі від неї треба? — без передмов запитав Раман, поставивши ногу на сидіння порожньої лавки.

— Я люблю її і хочу бути її чоловіком, — не вагаючись відповів той, що стояв перед ним. Сутінки скрадали вираз його обличчя.

— Не бреши мені, єгере, — Раман зціпив зуби, щоб передчасно не вибухнути. — Ти ледь не довів її до божевілля — заради якоїсь своєї мети. За твоїм наказом з неї знущались, як з лабораторної тварини — хіба ні?

— Так, — відгукнувся з темряви Тритан Тодін. — Не зовсім так, як ти розповідаєш, проте по суті це правильно. Продовжуй.

Раман ковтнув пекучу слину. Напевно, якби він зараз плюнув Тританові на лацкан — то женихівський костюм задимівся б, розповзаючись діркою.

— Ти її використовуєш, єгере. Я хочу знати, навіщо вона тобі потрібна.

У глибині парку люто дзвеніли цикади.

— Ти багато чого хочеш знати, постановнику. Але категорично відмовляєшся зіставити все те, що тобі й так відомо. Паула — коштовний приз, ти ще не зрозумів? За Паулою стоять… Сказати для початку, скільки разів я вже рятував її від певної смерті?

— Імітатор, — посміхнувся Раман. — Майстер інсценізацій.

— Дурень, — у тон йому відгукнувся Тритан. — Триглав не допустить, щоб Паула потрапила в чужі руки. Її не тримають в ізоляторі, але… Якщо вона випаде з поля зору — хоч на півгодини, — координатор особисто віддасть наказ про її знищення.

Раманові здалося, що в парку різко похолоднішало. Він мимоволі взявся за комір своєї куртки:

— Брешеш.

— У Печері… Ти давно зрозумів, що в Печері можна дотягтися до кожного. Я теж дечим ризикував, ти що, не зрозумів?! І якби події пішли інакше…

Він урвав себе сам. Вимучено всміхнувся, сів на спинку лави:

— Ти сам мене питав, чи можна прибрати в Печері людину… Технічно — так. З погляду моралі… розумієш…

— Наказ про ліквідацію Паули було віддано? — спитав Раман, кутаючись у куртку в розпалі душного вечора.

— Двічі, — відгукнувся Тодін після паузи. — Заглиблюватися в деталі… Одно слово, я вдячний тобі за небайдужість до Паулиної долі.

Раман закусив губу, стримуючи внутрішнє тремтіння:

— Я не вірю жодному твоєму слову, єгере.

— Тоді якого ти чорта приперся на моє весілля, щоб зі мною говорити?!

На терасі дзвінко сміялися п’яні голоси. Гриміла музика, сипався сигаретний попіл.

— У мене немає часу, — сказав Тритан сухо. — У мене душа не на місці, поки Паула там одна.

— З нею твої браві хлопчики, — нагадав Раман уїдливо. — Гадаю, ти потягнеш їх і в подружнє ложе?

Тритан знизав плечима. Підвівся і рушив до сходів, назад, у зал.

Раман наздогнав його на півдорозі. Хотів схопити за рукав, але втримався.

— Стривай… Той мужик, що віз Паулу, що він її, як ти кажеш, викрав… він сам умер у Печері? Чи йому допомогли?!

Якийсь час Тодін дивився на нього замислено, ніби вирішуючи, варто відповідати чи ні.

Потім вирішив, що не варто. Повернувся й пішов геть.





* * *




Уранці він прокинувся бадьорий, сповнений сил і дужий, але думати, звідки раптом узялась енергія, означало відразу знову впасти в депресію. Він пам’ятає одне — вночі він був у Печері, і все склалося… вдало. Варто сказати, що останніми місяцями це відбувається набагато частіше, ніж звичайно… Проте — годі. Більше про це — жодної думки. Головне — робота.

Напередодні він попросив декого зі своїх білятеатральних знайомих пошукати вартих, на їхній погляд, юнаків — для перегляду; кандидатів зібралося півтора десятка, п’ятьох він зразу відіслав, а інших, нічого не пояснюючи, повів у малу репетиційну й там почав прослуховувати — поспіхом, нервово, дратуючись щоразу, як ставало ясно, що черговий претендент нікуди не годиться.

Один тільки раз він побачив промінчик світла в тунелі. Другокурсник з училища, кремезний і самовпевнений, відверто тішився своєю роботою; Раман потирав долоні, не наважуючись вірити своїй удачі, і цілком, як виявилось, правильно — трьох хвилин розмови вистачило, щоб хлопцеві порожні очі видали його рідкісну душевну обмеженість.

Ранок минув марно, зате вдень з’явилась інспектура з Управління, двоє, один тихий і чемний, другий підкреслено простацький у спілкуванні, настирливий і галасливий. Опанувавши себе, Раман згадав, що сьогодні понеділок, а з понеділка йому гарантували перевірку — протипожежна безпека, фінансова дисципліна, охорона праці — і все це в його театрі, де він, тільки він вважав себе повноправним хазяїном!.. Зневажливо посміхнувшись, він дав інспекторам повну свободу дій, а сам розвернувся й пішов. До денної репетиції ще лишався час.

Він бездумно брів по літній вулиці, мимоволі зупиняючи погляд на жовтогарячих кабінках телефонів автоматів; він хотів би подзвонити Паулі Німробець, але дзвонити було не варто — тепер тільки пан Тодін мав оберігати її від усіх неприємностей, справжніх чи вигаданих. Тепер їй, імовірно, плювати на долю «Першої ночі» Вічного Драматурга Скроя; а якщо й не плювати — він, Раман, не ділитиметься з нею навіть найбезневиннішими думками. Він утратив союзника, хоч і маленького й скромного. Він утратив союзника.

Перед дверима театрального училища юрмилися абітурієнти; хтось із юрби впізнав Рамана, вчорашні школярі зашушукалися розступаючись, а через квартал його наздогнало дівчисько в такій коротесенькій спідниці, що її запросто можна було вважати просто широким поясом:

— Пане Кович… Мене звуть Леата, я з дитинства мріяла бути актрисою, я маю талант, ви не думайте…

І вона труснула великими грудьми, заклично, ніби демонструючи справжній розмір свого «таланту».

— Дупу прикрий, — сказав Раман, сутулячись більше, ніж звичайно. — Шльондра.

Цілу хвилину дівчинка не могла дихнути; Раман спостерігав, як мінилося її обличчя. Цікаво буде, якщо вона все-таки вступить в училище. І років через три прийде пробуватися до нього в театр…

І чим же вона так провинилася? Теж мені, мораліст…

І він побрів геть — старий, похмурий, сам собі гидкий, і нечисленні полуденні перехожі здивовано й співчутливо поглядали йому вслід.

У цьому місті повно театрів, і дуже навіть непоганих.

Сьогодні ввечері він знову піде бродити з вистави на виставу… А може, й не піде.

Марно…

Перед цирком засмаглий робітник стриг машинкою круглий газон. Наспівував, погойдуючи яскравим капелюхом-парасолькою, з явним задоволенням вдихаючи запах трави; Раман раптом відчув заздрість. Яка чудесна робота — розкидати віяло зелених бризок, пригладжувати один за одним усі ці строкаті ворсисті острівці, на яких розляжуться потім студенти з пивом, конспектами та бутербродами…

Він утяг голову в плечі. Бездумно обійшов порожню будівлю, величезну, безглузду, схожу на слона, одного з тих, що для втіхи дітям і дурням тримали в неволі й навчали протиприродного. Зараз цирк був порожній — літо, гастролі; Раман зупинився неподалік входу в циркове училище, де компанія юнаків, майже підлітків, весело клацала один одного, передаючи з рук у руки великий старомодний фотоапарат.

Раман піймав себе на думці, що й на цих, абсолютно непридатних для справи, він мимоволі дивиться як на претендентів на роль. Хлопці були як один м’язисті, низькорослі — силовики, тільки один вибивався з їхньої компанії, власник фотоапарата, чийсь, очевидно, ще шкільний друг. На Ковича не звернули жодної уваги; повагавшись, він переступив поріг циркового — у вестибюлі пахло мокрою ганчіркою, потом і пилюкою.

Ніхто й ні про що його не питав; коридори були порожні, за дверима якогось кабінету стрекотіла друкарська машинка, звідкілясь згори долинала поганенька магнітофонна музика; Раман не знав, куди й навіщо йти, а тому пішов на звук.

Двері невеликого залу були навстіж розчинені, запах поту тут міцнішав, досягаючи найбільшої концентрації; в кутку на матах сиділа, розкинувшись у поперечному «шпагаті», худюща дівчина в линялому спортивному купальнику. Неприродна поза, здавалося, нітрохи її не бентежила — дівчина неуважно перегортала сторінки порваної книжки. На горі жовтих, просмерділих потом матів валялися в розслаблених позах ще дві дівчини й хлопець. Магнітофон хрипко репетував, його звук відбивався від високої білої стелі, падав на голову й угвинчувався у вуха, але, схоже, тільки захожому Ковичу це дошкуляло.

На нього подивилися — з помірною цікавістю; одна дівчина з матів про щось запитала — він не розчув, але про всяк випадок кивнув, і дівчина цим задовольнилась. Треба було йти, але він стояв невідомо чого; хлопець ліниво встав з матів, підібрав кілька бутафорських кинджалів, які валялися тут же, й один за одним запустив їх під стелю, тільки руки замигтіли.

Раман відступив, збираючись іти, і аж тепер тільки помітив ще одного хлопця, точніше, спершу він побачив його ноги в потертих шкіряних капцях, і на кожній стопі — по склянці води. Хлопець стояв на руках, з натугою згинаючи й розгинаючи лікті; склянки тремтіли, але вода не розхлюпувалась. Хоч капці, роздивився Раман, були вже наскрізь мокрі.

Раман опустив голову.

Волосся хлопцеве, якогось непевно-жовтого кольору, звисало, майже торкаючись підлоги.

— Ану встань, — наказав Раман неголосно, але навіть крізь магнітофонний рев хлопець примудрився його розчути.

Одну склянку вдалося підхопити. Друга впала на мати, й калюжа від неї негайно всоталася.

— Я Раман Кович, — вагомо сказав Раман у кругле, червоне від припливу крові обличчя.

— Я в-впізнав, — проказав хлопець, ледве перекрикуючи хрипку музику. — Д-добрий день…

Хлопець заїкався. Не дуже сильно, але цілком помітно.

Не * *

— Нам пора, — сказала Паула втретє.

Вечір вийшов нудний. Паула з самого початку не розуміла, навіщо він потрібен, але Стефана була чомусь переконана, що на другий день після бучного весілля залізно мусить бути отакий-от вечір у вузькому родинному колі.

Паула втомилася. Ще з учора. Ще з минулого тижня. За цілий місяць. За цілий рік.

Митик діловито повзав під столом, від чого високі келихи раз у раз здригалися, залишаючи на білосніжній скатертині червоні кола, відбитки ніжок. Паула смикалась, коли по її нозі безцеремонно проходився небожів лікоть:

— Митику, перестань!!

Тритан мовчав і чемно всміхався. Влай мовчав і ніяково сопів; Паула мовчала просто тому, що не знала тем для спільної розмови. Стефана неквапливо переказувала останні події, смакувала відкриття, на порозі якого стоїть її відділ, але ніхто, крім самої Стефани, не розумів, про що йдеться.

— Нам пора, — сказав нарешті Тритан, і всім одразу стало ясно, що візит ввічливості закінчено. У передпокої Паула на секунду зупинилася, вражена: це ж її дім, вона що, приходила сюди в гості?! З ностальгійного шоку її вивів Стефанин крик: виявляється, Митик устиг напхати картопляного пюре в літні Тританові туфлі, залишені на полиці для взуття.

За збентеженим вибачанням і поспішною ліквідацією аварії минуло зайвих десять хвилин; Паула стояла, притиснувшись до Тританового боку, і їй чомусь здавалося, що він її не бачить. Що, стоячи в самих шкарпетках на лисому килимку передпокою, співкоординатор Пізнавальної глави Тритан Тодін мандрує думками десь далеко, де не чути Митикового ридання, де, однак, незатишно, порожньо й холодно…

Їй довелося двічі його гукнути, перш ніж він почув:

— Так?.. До побачення, Стефано, до побачення, Влаю. Спасибі за вечір… Бувайте.

Переступивши поріг, він міцно стис її долоню і вже не відпускав.

Унизу на лаві сиділи, милуючись місяцем, два хлопці в спортивних костюмах. Паула чомусь подумала, що вони повертаються з вечірньої пробіжки, і здивувалася, коли один з них витяг з кишені якусь штуку з короткою антеною і приглушено сказав начебто «пуск».

— Ходімо, — Тритан потяг її за руку.

Коло брівки стояла машина з затіненими шибками. Двері відчинилися самі; Паула встигла коротко махнути рукою Стефані, що стояла на балконі:

— Бувай!..

Обидва любителі місяця пересіли з лави в машину — один сів попереду, поряд з водієм, другий влаштувався праворуч од Паули. Ліворуч од неї сидів Тритан.

— Нічого собі, — сказала вона голосно й здивовано.

Їхали хвилин п’ятнадцять.

Аматори вечірніх пробіжок вийшли з машини перші — один залишився стояти, любовно погладжуючи стрижений кущ самшиту, другий пройшов до будинку — через садок, по цегляній стежці, освітленій фарами; Паула згадала раптом день, коли приїхала сюди вперше — маленька, якась цілком неміська вуличка, у вухах гасне шум метро, перші дотики його рук…

Той, що ходив до будинку, повернувся й кивнув. Паула встигла помітити, що за його спиною на стежці стоїть ще один — на вигляд справжній спортсмен, але з мініатюрною рацією в руках.

— Ходімо, маленька.

— Нічого собі! — повторила вона, стискаючи його долоню. — Як у кіно… Як у дитячому муль…

Порив вітру гойднув ліхтар над дверима. Паула не зрозуміла, як це ліхтар може видавати такий звук; їй миттю заклало вуха.

І відразу ж виявилося, що хлопець з рацією вже не стоїть на стежці, а повільно на неї падає, наче раптово знепритомнівши.

— А-хх-а! — закричали за спиною. Паула відчула, як з-під ніг тікає земля. Трава, що хльоснула її по лиці, була висока й волога.

— Лежати!..

По обидва боки від стежки тріщали гілки. Паула підняла голову; у різкому світлі фар стрибали, відкидаючи чорні тіні, пласкі, наче вирізані з картону фігурки.

Печера.

Уже через секунду вона зрозуміла, що саме нагадує їй це по-своєму красиве дійство; здається, з усіх боків потягло вогкістю, неповторним духом лишайників і чорного моху. Завислі в небі зірки здалися збіговиськом вогненних жуків; видиво було таке правдоподібне й виразне, що Паула вчепилася в траву й часто, схлипуючи, задихала.

Вона бачила, як один з напасників, у всьому чорному, але з зеленою хірургічною маскою на обличчі, опускає на чиюсь голову гумовий поліційний кийок. Огидний звук; валиться на землю важке тіло в спортивному костюмі, людина в чорному перескакує через нього, як через купу ганчір’я, і заносить кийок знову, але його супротивник вислизає і стрімким, обтічним рухом б’є ворога чимось у живіт — знизу вгору, так, що людина в чорному хрипить і згинається вдвоє, і на освітленій фарами доріжці зі страшною швидкістю росте блискуча чорна пляма.

— Не щадити!!

Уперше в житті Паула почула, як звучить на повну силу знаменитий Тританів голос.

І, наче розбуджена цим голосом, завила сирена в машині.

— Уб’ю! — скрегіт металу. — 3 дороги, уб’ю!! Взя-ати!..

Двоє котилися по землі — і не збагнеш, хто з них у чорному, хто носить на обличчі хірургічну маску, а в руці замість скальпеля — довгий вигнутий ніж…

На вузькій стежці, посеред переламаних уже кущів варився, розхлюпуючись, казан люті. Паулі, наполовину осліплій од прямого світла фар, увижалися жмути шерсті — схрулячої чи саажої; те, що носіями вбивства виступали двоногі люди, викликало шок, віднімало змогу рухатися.

А потім її грубо вхопили впоперек тулуба й потягли крізь зламані кущі — туди, де за будинком уже чекала, виявляється, ще одна машина.

А потім вона почула крик і вкрилася потом, бо це був Тританів крик, схожий на рев пораненого звіра; руки, що її тягли, миттю розтислися, випускаючи її обм’якле тіло на траву. Світло фар залишилося десь збоку, але вона все одно чудово бачила, як Тритан, у порваній куртці, кидається одразу на двох, як повітря над його головою розсікає поліційний кийок, а потім він злітає в повітря, пропускаючи удар низом, а потім нападник одержує ногою в пах і ячить, мов придавлений кіт, а Тритан б’є його таким самим кийком по обличчю, і ячання обривається в хрип, а другий тим часом кидається на Тритана зі спини, й на мить здається, що вигнутий ніж по руків’я занурився в тіло, але потім Паула бачить його вістря, чисте, без крові, яке наскрізь пропороло Тританову куртку під рукавом, а Тритан, продовжуючи рух напасника, ривком швиргає його через себе, швиргає з відтяжкою, і падаюче тіло приземляється, тихо хруснувши, і ніколи лякатися, бо з темряви виринають ще двоє, зі свистом ріже повітря щось на залізному ланцюзі, Тритан глухо реве й ловить ланцюг рукавом, а другою рукою б’є напасника по очах, той сахається й щось невиразно кричить, а його напарник тим часом піднімає перед собою залізну трубку, потворну й важку.

— А-а-а!..

Трубка вибухнула гуркотом, і чоловік, який її тримав, відлетів назад, наче відкинутий сильним поштовхом; на мить раніше Тритан устиг кинутись на землю.

З глухим ударом упало в траву залізне знаряддя. Його власник упав поруч і не вставав — Паула роздивилась руків’я ножа, що здригалося біля самого його обличчя, біля основи шиї.

— Пауло?!

Тритан стояв на одному коліні. Ножа більше не було в його руці, ніж пішов у чужу плоть, пішов по саме руків’я.

— Пауло, не вставай.

Машина, що чекала за будинком, зірвалася з місця блискавично — навіть з якимось панічним виском. Одночасно від вулиці долинув шум одразу кількох моторів. І проблисковий вогник поліційної блимавки.

Сирена, нарешті, заткнулась. У вуха ватою ввіпхнулася тиша; Тритан повільно встав. Підійшов до лежачого чоловіка, ногою відкинув убік важку залізну трубку:

— Ч-чорт…

Він допоміг їй підвестися — точніше, підняв над землею й поставив на тремтячі ноги.

Одна рука його метлялася, ніби паралізована; стежка перед будинком, що перетворилася вже на галявину, страшенно швидко наповнювалася людьми.

— Пауло, не дивись.

Вона б і рада не дивитись.

Поперек стежки лежав хлопець у спортивному костюмі. Один з тих, що милувалися місяцем на лаві перед Паулиним будинком; невже не минуло й години — Стефана, Влай, нудна вечеря, картопляне пюре у Тританових туфлях?!

Ще один лежав на білих ношах. Груди здіймаються й опадають — отже, живий.

Третього ніде не було видно, зате за частоколом ніг у формених сірих штанях потопав у темній калюжі один з напасників, і з його обличчя вже стягли пов’язку, соковито-зелену, як у молодшого лікарського персоналу.

На обличчя мертвого Паула не дивилася.

— Що ж це, як же це… шо…

Паула здригнулась.

Плакав капітан адміністративної поліції. Літній, важкий служака, який усе життя віддав поліції, — він плакав і не міг утримати в тремтячих руках блокнот. І відвертався, а по м’ясистому круглому лиці текли й текли, переганяючи одна одну, великі сльози.





Розділ дев’ятий




— Коли ти вступав у театральне?

— Д-два роки тому… Мене ще на відбірних зрізали, б-б-бо я…

— Заїкаєшся?

— Н-ну, я коли т-текст в-вивчу, то м-менше з-заїкаюсь… А-але все одно, я х-хвилювався…

Хлопець був дрібним схрулем. Білим схрулем — рідкісний тип, і, що найнеймовірніше, шокуюче Раманове питання не дуже й збентежило юного акробата.

— Га?.. Н-ну, зрозуміло, н-на людях про Печеру не говорять… А-але взагалі, звісно, я про це д-думав…

Хлопець був феноменально привабливий — жовте волосся, вічно здивовані блакитні очі. Типаж, думав Раман, бентежачи юнака пильним поглядом. Ходячий типаж… Не актор, ні. Трошки переглянемо малюнок — йому нічого не доведеться грати. Нехай буде собою, всю драматичну частину витягне Ліца…

Якщо витягне, подумав він, раптом злякавшись.

Лава під вікнами його кабінету була незвично порожня. Юнак сидів на краєчку стільця, кліпав безбарвними віями й дивився на Рамана довірливо і з надією.

— Будемо працювати, Алеріш.

Світлі брови поповзли вгору:

— Я ж з-заїкаюсь…

— Це мої проблеми, — Раман сидів на підвіконні, притулившись спиною до віконного косяка. — Ти мовчатимеш.

Хлопець переривчасто зітхнув. Раман раптом виразно уявив собі, як він підводиться й каже, дивлячись у підлогу: дякую, але я мушу відмовитись…

Хлопець мовчав. Ніби вже почав репетирувати.





* * *




Мовчазний садівник реанімував кущі, які ще можна було врятувати, а інші швидко викорчував, насадивши на звільнене місце масу строкатих невибагливих квітів — ніби так і треба, ніби нічого й не було… Кров на цегляній доріжці замили ще до світанку. Нічого травмувати сусідів слідами насильства. Насильства, негідного людини.

— Тритане, ти так і мовчатимеш?

Її чоловік обернувся від вікна:

— Я сказав тобі головне. Саме те, чОго за жодних обставин не хотів говорити.

Вона опустила очі.

Він має рацію. Такого про близьку людину краще не знати.

Сутичка єгерів у Печері. Нерухома фігура з канчуком, яка охороняє ослаблу царну; вона, Паула Німробець, — не царна, не тварина. Їй не випадає боятися єгерів.

Бо там, де страх, — з коханням, як це краще сказати… тяжкувато…

— От бачиш, — сказав Тритан пошепки.

— Я не боюсь тебе, — заприсяглася вона палко і на хвилину сама в це повірила.

Він усміхнувся.

Паула сиділа на ліжку, на зім’ятих простирадлах, що пам’ятали довгу безсонну ніч.

— Виходить, ти вже вдруге за мене б’єшся. Б’єшся. На смерть. Б’єшся…

Вона бездумно повторювала й повторювала лунке, мильне на смак слово.

— Я щодня за тебе б’юся, — відгукнувся він глухо. — Колеги… Деякі люди, яких я змушений називати колегами, дозволяють собі… просто непристойну паніку.

— Чого ви досі не запакували мене в ізолятор? Як збирались?

— Пауло, — її чоловік торкнувся руки на перев’язі, — май совість.

І їй справді стало соромно. Що таке, може, це Кович навчив її бути цинічною?

— Вибач…

— Та нічого… Ти нервуєшся, я розумію. Я всіх розумію, Пауло, я захищатиму тебе, хоч би там що, вдень чи вночі… Можливо, мені доведеться відвезти тебе звідси — далеко. Бо, розумієш… ці люди не відмовляться від спроб тебе захопити. Ніколи.

Безвихідь, породжена цими його словами, була така велика, що Паула не змогла одразу впустити її у свідомість. Не зараз, подумала вона досить бадьоро. Потім…

Їй згадався давній далекий ліс і чоловік у водійському кріслі, що вмирав уві сні просто в неї на очах.

Як він там, у Печері, тікав…

Від кого він тікав? Який жах охопив його в останні миті його життя?

— Тритане…

Вона хотіла запитати, як люди стають єгерями. Та в неї не повернувся язик. А ще вона знала, що він не відповість.

Промовчить, як звичайно.

Вона згадала, як він жбурнув через плече людину в зеленій масці, який був звук, коли той гепнувся головою об землю, і як плакав бідний поліцай, котрий ніколи в житті не бачив насильницької смерті.

Наче це було не з Тританом.

Наче не його рука, чий дотик вона знала так добре, наче не ця рука метнула ножа в шию того невдахи з залізним самострілом…

Учора ввечері він власноручно на її очах убив двох живих, двоногих, подібних до себе людей. Її Тритан.

А якби він не вбив їх — доля самої Паули була б…

Вона здригнулась.

— Не бійся, — сказав Тритан, легко осмикуючи штору.

— Ти чогось недоговорюєш, — припустила вона невпевнено.

Він подивився їй прямо у вічі. Всміхнувся:

— А коли це я говорив тобі все? Коли таке було?

Я сама винна, подумала Паула відвертаючись. Мене це влаштовувало. Я з цим мирилася.

— Тебе цікавить, — Тритан важко пройшов через усю кімнату, тугіше загорнув халат, опустився в крісло, — чого Триглав не дістане цих людей через Печеру?

Як просто він про це говорить, подумала Паула, натягуючи ковдру на тремтячі плечі. Як це просто — «дістати через Печеру»…

За цими словами… За цими словами стоїть страх, який паралізує жертву, причому жертвою може бути й сааг… За цими словами стоїть чорний канчук, чий дотик — це конвульсія й смерть.

Скільки разів сам Тритан, чорна постать у мороці Печери, йшов до приреченого розмірено й спокійно, самою безпристрасністю своєю утверджуючи єдину правильність такого порядку речей?!

Вона знову ковтнула клубок.

Тритан бився за неї в Печері. Тритан ризикував життям… Вона навіть не знає до пуття, чим іще він міг ризикувати.

— Мене ці…кавить, — вона кивнула, намагаючись відігнати лихі думки.

— Ці люди, вони… це дивна думка, до неї не просто звикнути, Пауло, але, оскільки це стосується безпосередньо тебе…

Вони — справжні «вони», а не пішаки-виконавці — не належать Печері. Просто не бувають там. Ніколи…

Стало тихо, у тиші м’яко відлунювали кроки охоронця на веранді, далеко, в глибині садів, перегавкувалися собаки.

— Як же вони… ці… живуть? — спитала Паула вражено.

Тритан сухо всміхнувся:

— Так звані мутанти. Побічний продукт експериментів Доброго Лікаря… Їхнє звірине не знаходить виходу. Вони агресивні… ти бачила.

— Ти теж… — вона осіклася.

— Теж агресивний, хочеш сказати?

Паула знову здригнулась. У тиші їй почувся виразний хрускіт хребців.

— Навіщо ти ТАК зробив? Вистачило б і оглушити…

— Ох, Пауло… «Вистачило б», — він передражнив її інтонацію. Може, мені вистачило б переспати з тобою, а потім зі спокійною душею підписати наказ про твою ліквідацію?!

Паула ковтнула гірку слину. Хрускіт, кров і нерухомі тіла впоперек садової доріжки.

— Ти потрібна їм, Пауло, потрібен хімічний склад твого мозку. Потрібне матеріальне втілення твоєї удачливості… на продаж. Ти хочеш, щоб я їх щадив?!

— Але ж ти теж вивчав хімічний склад мого мозку, — сказала вона, дивлячись йому у вічі. — Шукав матеріального втілення моєї удачливості. До речі, ти вже відмовився від цих спроб? Цілком?

І тоді він зробив те, чого не робив за всю історію їхнього знайомства, — підвівся, повернувся й мовчки вийшов.





* * *




Гастролери повернулися на день раніше — засмаглі, розімлілі, трохи спиті. Вояж відбувся не без пригод — декорації раз у раз спізнювалися, доводилось поспіхом робити заміну вистав або й грати в чужій, нашвидкуруч підібраній вигородці. Всі виснажились і сподівалися негайної відпустки.

До моменту повернення основної частини трупи Кович перебував уже в стані озвіріння.

Інспектори з Управління чинили сваволю. У театрі було виявлено порушення техніки безпеки, протипожежних правил і санітарних норм. Щодня той перевіряльник, що був підкреслено ввічливий, приносив йому на підпис купу якихось протоколів; декорації музичної комедії, яку восени мав випустити Раманів годованець Дін, наказано було розібрати, бо кріплення літаючих будиночків виконано не за технологією і не з того матеріалу.

Переробка декорації означала зрив прем’єри мюзиклу; Раман говорив з перевіряльниками через губу. Хрін він їх боїться. Усі їхні протоколи придатні тільки для клозетних потреб. Може, відкласти важливі справи й таки подзвонити Другому радникові?!

Театр лихоманило, прибиральниці нервово озиралися, головний бухгалтер, незламна дама середнього віку, ховала підозріло червоні очі. Уся постановочна частина лаялася найгіршими словами, проте жодна людина в театрі не допустила щодо ревізорів ані тіні підлабузництва. Усі відчували підтримку Ковича й свято вірили в його зверхню відкопилену губу.

Дрібна метушня з інспекцією висмикувала Рамана з репетицій, відвертала увагу, дряпала, наче камінчик у черевику. Він таки подзвонив Другому і не застав його, а потім знову не застав, а потім поговорив нарешті, але розмова вийшла зіжмакана — Другий обіцяв з’ясувати, але якось непевно обіцяв, без запалу. Стривайте, думав Раман, наливаючись жовчю по саму маківку. Я тобі покажу прем’єри. Я тобі покажу коньяк. Я всім вам покажу, зачекайте до осені…

Він уже знав, що вистава буде. У хлопця, підібраного в цирковому училищі, у цього жовтоволосого Алеріша, не було ні техніки, ні досвіду, ні навичок. Нічого не було, крім чарівності — та ще феноменальної, майже інфантильної щирості.

— Органіка, — бурмотів Раман, сидячи в темному залі перед вогником режисерського пульта. — Чорт…

Алеріш поводився природно, як поводяться на сцені коти. Кажуть, кота неможливо переграти; Ліца ніяк не могла пристосуватися до нового партнера.

— Він же розумово відсталий, — не витримавши, зізналася вона якось Раманові. — Він же як дитина…

— Актори — діти на сцені, — повідомив він, повчально піднімаючи пальця. — Дитяча віра в передбачувані обставини… Крім того, Ліцо, я й не вимагаю від нього дуже багато. Він на своєму місці; у нас, як ти вже зрозуміла, спектакль не акторський…

Раман Кович у житті не поставив жодного акторського спектаклю. Як писали свого часу газети — «тріумф режисерського театру»…

Тепер він репетирував великими шматками. Тепер він улаштовував прогони; кожна репетиція починалася з накачування — він знов і знов підхльостував акторів своєю скаженою енергією. Природно, що всі в театрі давно знали, які саме «Пісні про кохання» самовіддано репетирує головний. Раман підозрював, що й інспектори це знають, і тому особливо в’їдливо риються в позаторішніх накладних. Попереду були найскладніші репетиції, зі сценами з життя Печери, Раман знав, як це має бути, Раман схуд на п’ять кілограмів і, звільняючи себе від зайвої мороки, відіслав щойно прибулих гастролерів прямо з коліс — у відпустку.

На лаві під вікнами його кабінету молодь розпила традиційне шампанське. Одразу з’явились інспектори, стали неподалік, підозріло дивлячись на дрібне порушення дисципліни; спеціально, щоб їх потішити, Раман зійшов униз, підставив пластиковий стаканчик під пінний струмінь з пляшки і, на радість акторам, випив разом з ними. Побажав щасливого відпочинку, всміхнувся інспекторам — їм вина не пропонували — і вирушив репетирувати в наглухо закритому, задушливому залі.

Йому й на думку не спало, що довгий, підозрілий, ревнивий погляд Клори Кобець матиме цього вечора дивне, скандальне продовження.

Про деталі події йому донесли потім. Розігріта шампанським Клора хвилину пококетувала з радистом — і, ігноруючи найсуворіше розпорядження головного режисера, залізла через радіорубку в зал. Її дратувала таємниця. Їй хотілося знати, що робить Кович «з цими шмаркачами».

Те, що вона побачила, справило на неї неабияке враження. Клора сиділа за скляною стінкою радіорубки, сиділа, витріщивши свої виразні очі й напіввідкривши чуттєві губи; однак не шокуючий мотив Печери, а саме робота вискочки Ліци травмувала її душу найбільше.

Можливо, їй би вистачило розуму промовчати. Можливо, вона знайшла б для своїх емоцій інший, безпечніший вихід, але, на біду, добряга-радист почастував Клору коньяком, а поєднання коньяку з шампанським завжди діяло на прекрасну блондинку непередбачено.

Повертаючись з репетиції, Ліца несподівано для себе зазнала величезного стресу. Неподалік службового входу вона зустріла провідну актрису режисера Ковича. Клора курила в компанії трьох молодих акторів та одного помрежа, і четверо чоловіків стали свідками дружньої бесіди двох юних колег.

Потім казали, що Клора нібито била Ліцу по щоках — це була чистісінької води брехня, Клора була дівчина інтелігентна, для виявлення найдужчих емоцій їй цілком вистачало слів, і навіть голосу не довелося підвищувати. Співчутливого, до речі, голосу.

Ліцу було звинувачено головно в безсоромності й бездарності. Безсоромністю було «показувати на сцені ЦЕ», бездарністю було все інше — спостережлива Клора несхибно піймала всі помилки цієї, загалом невдалої, репетиції і з фактами в руках переконала Ліцу, що з її даними найкраще вступити на філфак і стати вчителькою або, якщо вона так дуже любить театр, знайти собі місце буфетниці чи білетерки.

Якби Ліца була саажихою — Клорі було б непереливки. Якби вона була з великих схрулих — відповіла б гідно, а потім би плюнула й забула; на біду, Ліца була царна, а царнам, як слушно зауважив свого часу Кович, у театрі мало що світить.

Четверо свідків з цікавістю спостерігали, як зникає рум’янець зі щік обімлілої дівчини. Як миттю мокріють очі і як співбесідниця лагідно радить їй не плакати, бо слізьми все одно нічому не зарадиш; свідки гмикають, Ліца голосно ридає й кидається тікати, а Клора добиває її словами в спину — словами, які не мають ваги, зате багато важить тон, яким вони промовлені…

Раман довідався про все на другий день. Злі язики запевняли, що Ліца прибігла до нього плакатися; де там, Ліца з’явилася на репетицію вчасно і стійко дивилася вбік, та коли вона вийшла на сцену, Раман зрозумів, що справи кепські.

— Ліцо, що таке? Чому ви не готові до репетиції?

Чарівний Алеріш кліпав світлими віями й покірно чекав, коли режисер закінчить розмову з його партнеркою і можна буде спокійно повторити сцену. І ті з акторів, яких було викликано на сьогодні, тупцювали за лаштунками, щулились од крижаного Раманового тону й чекали.

— Ліцо, зберися. З початку.

Усе повторилося знову; епізоду, вчора вже, в принципі, вивіреного, сьогодні наче й не було. За лаштунками перешіптувалися; Раманові, якого з раннього ранку накрутили падлюки-інспектори, урвався терпець:

— Ти знущаєшся? Збиткуєшся, Ліцо? Треба було зразу попередити, що в тебе критичні дні циклу, і нічого приносити на репетицію свої…

Він додав кілька фізіологічних подробиць. Ліца, як сліпа, злізла зі сцени й побрела в глибину залу, забувши, що двері зачинено, а посмикавши ручку, беззвучно опустилась на підлогу.

Навіть безтурботний Алеріш стривожився. Раман гидким голосом скомандував перерву і, ні на кого не дивлячись, пішов до себе. Через хвилину до нього в кабінет пошкрябались — розвідка поспішила донести обставини вчорашньої події.

Лють Раманова була холодна й страшна. Він наперед знав, що зробить те, чого робити не слід. І знову ж таки знав, що не відступить.

Перелякана секретарка подзвонила Клорі — її відкликали з відпустки, їй було запропоновано з’явитися особисто до головрежа, і негайно. Імовірно, Клора відчула, що пахне смаленим, тому з’явилася смиренна, бліда, майже без косметики і в дуже красивій, романтичного крою сукні.

Раман нічого не пояснював. Клора вислухала наказ про своє звільнення, Раман підписав його в її присутності й одразу віддав секретарці. І велів Клорі спуститися в бухгалтерію, де її чекає розрахунок.

Блондинка не повірила.

Ніхто не повірив; звістка мов пожежа ширилася театром, на лаві під Рамановими вікнами зібралася мовчазна, огорнута тютюновим димом юрба.

Раман і сам до кінця не вірив, що робить це власними руками. Клора була ЙОГО актрисою, він сам її виростив і виховав, Клора потрібна була театрові, одна з тих, на кому тримався репертуар; її звільнення залишало по собі діру, яку доведеться заклеювати й замазувати, але Раман знав, що не відступиться.

Якби Ліца була мстива — що ж, це був би її день і видовище саме для неї. Клора Кобець голосила на очах у всіх, і навіть падлюки-інспектори прийшли подивитись на цю мальовничу картину; пане Кович, а як у вас у театрі з моральним кліматом?..

Клора ридала. І, обливаючись слізьми, обіцяла Раманові незабаром накласти на себе руки.

Ще одна, подумав він майже весело. Ото вже панам інспекторам була б пожива для роздумів…

Але він знав, що Клора не з тих, хто виконує подібні погрози. Клора подасться, наприклад, у Театр комедії і звідти нищечком ненавидітиме Ковича, й робитиме свою маленьку кар’єру, і гордо нестиме прапор несправедливо гнаного таланту…

Він велів помрежеві оголосити кінець перерви й зібрати на репетицію всіх, кого було викликано зранку. Ліцу привели за руку — бліда, з мокрими очима, вона не знаходила собі місця.

Раман оголосив прогін епізоду — й несхитно дотяг його до кінця, крізь пальці дивлячись на виконавицю головної ролі, яка дійшла до того, що Забувала на сцені текст.

Газета трапилась йому на очі цілком випадково. Він уже два тижні не читав газет — вміст поштової скриньки стосиком лежав у передпокої, під дзеркалом, і стосик цей щодень підростав. Тепер йому треба було загорнути копченого осетра — він вивудив зсередини широкий розворот «Вечірньої», заніс у кухню і, уже гепнувши осетрове тіло в центр аркуша, наткнувся очима на крихітний сором’язливий допис.

«Учора пізно ввечері стався прикрий інцидент біля будинку пана державного службовця Тритана Тодіна. Маніакально збуджені, позбавлені мотивації особи напали на перехожих, серед яких були пан Тодін та його дружина. Психічно хворих затримано, потерпілих доставлено в лікарню, ведеться слідство. Охоронна глава обіцяє вжити всіх необхідних заходів, щоб позбавити співгромадян такого роду сплесків маніакальної активності…»

Потерпілих доставлено в лікарню.

Раман механічно витер об край газети жирні пахучі пальці. Постояв, безтямно дивлячись у текст, пішов до телефону, потім схаменувся й повернувся, щоб помити руки з милом. Він терпіти не міг рибного запаху, відділеного від власне риби.

Двох його приятелів-журналістів не було вдома. Третій — той самий, що носив на краватці скляне сонечко, — відреагував на диво байдуже:

— Га? Та була якась гиденька заварушка… Це щось медичне, я такого не люблю, знаєш, неапетитно, кров… Так, кров була… А до чого тут твоя Німробець? У нас через неї й так були неприємності, причепилися з Охоронної, подавайте, мовляв, докази, пред’являйте потерпілу, а яка потерпіла, якщо вона мовчить?! Рамане, ти хороша людина, але не було в тій заварушці Німробець і близько, там самі мужики… Га? «І його дружина»? Дружина Тодіна?! Німробець? Ну-у… Тоді взагалі виходить, що ти нас підставив, га?..

Розпрощалися прохолодно. Раман поклав слухавку, пройшовся по кімнаті туди-сюди, потім пішов у передпокій і витяг з кишені піджака складений учетверо папірець з телефоном. Тільки телефон — ні імені, ні адреси.

Чесно кажучи, він не думав, що доведеться цим телефоном скористатися.

Гудок. Ще гудок. Якщо підійде Тодін, вирішив про себе Раман, якщо він підійде — кину слухавку.





* * *




Уночі він знову був у Печері і знову вдало. Пам’ятав гонитву, пам’ятав, як мчать назустріч кам’яні брили, пам’ятав білі спалахи в очах — і більше нічого не пригадувалось. Раман брився, з огидою дивлячись на жовтувате несимпатичне обличчя в дзеркалі, сааг чортів, знову когось загриз, знову…

Репетицію було призначено на десяту. Повноцінну репетицію, з викликом цехів, з музикою; не довіряючи сторонньому композиторові, Раман сам, власноручно назбирав стародавніх мелодій в оркестровому виконанні і вже приблизно знав, який вигляд матиме фонограма.

Алеріш, безпосередній, мов дитя, бурхливо радів, що його обслуговує так багато людей. Нарікали гримери — побачивши на сцені результат їхньої роботи, Раман грубо велів негайно вмити акторів. Половина виконавців була молодша за своїх персонажів, потрібен був віковий грим, але Раман занадто бурхливо реагував на намальовані зморшки, і гримери не могли зрозуміти, чого від них хочуть.

Уся ця суєта — світло, проба гриму, проба костюмів — мала на меті сховати від сторонніх очей повну спустошеність головної виконавиці, яка то впадала на сцені у фальшиву істерику, то взагалі не знала, де себе подіти, розуміла, що завалює роль, і приречено торохкотіла текст, уникаючи дивитися в бік режисерського пульта. А коли Раман піднявся на сцену, щоб наочно показати Алерішеві складний перехід, Ліца просто відсахнулася від нього, і в її погляді промайнув такий жах, що Раман скреготнув зубами.

Чорт. Якби Клору можна було звільнити ще раз — він би це зробив. Він би щовівторка брав її на роботу, щоб по п’ятницях виганяти утришия…

Утім, якщо чесно, Клора — тільки епізод. Він, Раман, сам винен. Не з усіма можна собі дозволяти саажаче ставлення.

Ліца впіймала його похмурий, глузливий погляд — і втягла голову в плечі.

Він закінчив репетицію на годину раніше. Вечірню було призначено на восьму — Раман спеціально пересунув її на пізніше, щоб вивільнити день. О шостій він мав призначену зустріч.

А до шостої треба було зробити важливу, дуже важливу справу. Справу, від якої знову ж таки залежить доля спектаклю.

Реанімувати Ліцу.

Вона злякалась, коли він викликав її до себе в кабінет; треба було спровокувати її на істерику. Розкрити нарив.

І він заговорив сухо й відчужено про те, яка на ній відповідальність, про те, які в актриси мають бути міцні нерви, і про те, який він, Раман, розчарований. Ліца не хоче бути актрисою. Ліца дозволяє собі дивну поведінку; Раман засмучений, що не взяв на цю роль ту ж таки Клору Кобець, та б упоралася напевно…

Ліца розкололася через п’ять хвилин. Вона й так перебувала в стані хронічного стресу — «через цю пісюху старий гад викинув Клору»… Якийсь час їй вдавалося стримувати сльози, а потім сталося те саме, що й тоді, в залі, — вона сіла з лави на підлогу, затуляючи лице руками, не в змозі дихнути від ридань.

Раман зціпив зуби. Повільно полічив до десяти.

Потім підійшов і сів на підлогу поруч з Ліцою. Обережно обійняв її за плечі й погладив по голові. І попросив заспокоїтись. І пообіцяв, що все буде добре. Усі талановиті люди ранимі, а вона, Ліца, дуже талановита й дуже ранима.

Вона була худа. З теплими зворушливими ребрами, з тонкою шиєю, покритою пушком. Вона пахла дитячим потом і якимись дуже дорослими, для в’янучих жінок, парфумами.

Він клявся, що лаяв її тільки для її ж, Ліциного, добра. До талановитих людей треба бути особливо вимогливим.

Вона затихла, притискаючись до нього й здригаючись, — тоді він дуже обережно витер їй обличчя своєю хусточкою й спитав, чи вона обідала, і питання було риторичне, бо коли ж їй було обідати.

Вони вийшли з театру разом, Ліца винувато моргала мокрими віями, крокуючи крізь погляди; на очах у всього театру Раман урочисто завів її у двері кафе навпроти, проте в кафе було людно й гамірно, і тому вони вийшли через другий вхід, і Раман зловив машину.

Бідна дівчинка була в стані шоку.

Він невпинно говорив — про Скроя, про «Першу ніч», про свої задуми; йому не треба було напружуватися — про це він міг балакати без угаву не одну добу. Він перебирав у пам’яті фрагменти репетицій, він вражав її тонким аналізом деталей, та, власне, не має значення, про що він говорив, наливаючи їй крижаного вина з холодильника, пригощаючи грудинкою і шпротами, а потім лагідно тягнучи в спальню.

Вона йому подобалась. Він був у неї закоханий.

Бо ж вона була частиною його спектаклю.

Рівно о шостій вечора він, як і було домовлено, передзвонив Паулі.

— Я не зможу приїхати, — сказала вона винувато. — Але, можливо, ви приїдете до нас?

Кович пересмикнувся від цього «до нас», однак переборов себе. Зрештою, не боїться ж він пана Тритана Тодіна?!

Паула продиктувала адресу, й це виявилося досить далеко. Не було часу наводити в квартирі порядок; він подумав мимохідь, що все на краще. Буде краще, якщо Паула не побачить на поличці у ванній забутий Ліцою гребінець, а на горі сміття у сміттєвому відрі порвану пачку від презерватива. Тобто, звісно, ніхто не забороняє їй на все це дивитись, але ж Паула й так переконана, що Кович — цинік…

Обіймаючи тонку Ліцу, він якусь коротку мить був щасливий. У нього навіть майнула думка: а к чорту все це, хай воно горить синім вогнем, він має право на людське життя, на родину, дурниці, що вона вдвоє молодша, більше встигне народити дітей, а сцена — та ну її, навіщо заміжній жінці це собаче життя…

Ліца обмирала в його обіймах. Він цілком щиро шепотів їй, яка вона красуня й геніальна актриса, а з його допомогою стане ще й зіркою, він повторював слова, багато разів сказані до нього, навіть ним самим колись уже вимовлені, але повторював щиро й ніжно, щедро вкладаючи в кожну банальну тираду по великому шматку душі. Ліца плакала.

Потім він краєм ока піймав циферблат годинника на стіні навпроти. Обережно вивільнився з обіймів засинаючої жінки, босоніж пішов на кухню і, як був, голяка зварив собі кави. Кавовий запах витверезив його; повернулася здатність до іронії, він знову став собою.

Ну чому, за яким законом природи саага вічно тягне до царн?!

За п’ять хвилин шоста вона вислизнула з його квартири — розгублена, з непевною усмішкою на тонких губах. Вона йшла в театр, розім’ятися, попрацювати перед репетицією — так він їй велів; вийшовши на балкон, він стежив за нею, поки вона не сховалася за рогом. Потім повернувся в кімнату й подзвонив Паулі.





* * *




…Ще хвилин п’ять він ждав, що вона продовжить, проте Паула мовчала, мерзла, натягаючи на коліна просторий светр, і Раман зрозумів, що це все. Розповідь закінчено.

Дивлячись на Паулу, він теж потихеньку мерз. На веранді від її слів висів холод; Раман усвідомлював: про щось подібне він замислювався й раніше. Тепер замислюватися пізно — за Паулиною спиною мовчки стоять факти. Голі — й дивовижні у своїй голизні. Виставка виродків.

— Це так званий самостріл, — сказала Паула, дивлячись убік, у садок. — Вони беруть промислову вибухівку й виготовляють зброю, яка вбиває на відстані. Тритан… — вона затнулася, — Тритан каже, що можливо виготовити зброю масового вбивства всього живого в радіусі ста метрів…

— Пауло… а що, приємніше вмирати тихо й мирно, уві сні?

Вона смикнулася:

— Не перебільшуйте… У вас манія переслідування. Особисто мені подобається місто, де по вулицях не бродять маніяки; особисто мені подобається, що Триглав здатний дотягтися до будь-якої сволоти. Я — що, я законів не порушувала…

Раман не повірив своїм вухам:

— І це говориш ти, яку вже двічі збиралися вбити?!

— Але ж не вбили! — голос її зірвався. — Вони панікували, вони ж просто люди, вони занадто добре знають, що таке…

Вона замовкла, напружено дивлячись повз Рамана чорними розширеними зіницями. Щось таке вона бачила в той вечір, там, на пом’ятій галявині; там, де покручені кущі й чисто вимита доріжка справили на візитера Рамана гнітюче враження. Наче над ними висів, не даючись вітрові, запах. Дуже поганий запах. Дуже страшний.

— Пауло, ти тепер так і житимеш? Під домашнім арештом?

— Знаєте що, — сказала вона діловито, і йому здалося, що вона його зараз образить. — Знаєте, а чи не ввести вам у спектакль… єгеря. Наче образ долі… як у старому театрі. Щоб він ходив. І всі нехай чекають, що він втрутиться, а він… так до кінця, просто спостерігач…

Коло хвіртки майже безшумно спинилася машина.

— Тоді спектакль вийде про інше, — сказав він здивовано. — Тобто не зовсім про інше, але…

— Тритан приїхав, — повідомила Паула без жодних емоцій.

Тодін ішов, відхиляючи з дороги гілки із зеленими яблуками; Раман напружився. З дна пам’яті виринув спогад про гнучкий канчук в опущеній чорній руці. І це при тому, що Тритан ішов усміхаючись — привітно й широко. Щиро. Патологічно природно, як казала стара гримерка про актора-початківця Алеріша…

Теж мені вершитель доль. Убивця задовбаний. Лицемір.

— Привіт, Пауло, привіт, Рамане, ви, бачу, вже про все поговорили, може, повечеряємо разом? Рамане, як?

Кович демонстративно подивився на годинник:

— У мене о восьмій репетиція… Шкодую.

І встав; а чого він, власне, приїжджав? Щоб вислухати Паулину розповідь про розпороті животи та переламані шиї, щоб дати себе переконати, що от, мовляв, як погано жити без Печери?!

Навіщо йому, самотньому саагові Ковичу, навіщо йому так потрібна химера розуміння й підтримки? Хіба творцеві не личить бути самотнім?..

От навіщо він приїжджав. Щоб допустити, нарешті, у свою свідомість картину світу, в якому над кожним, і над ним, Ковичем, висить тінь єгеря, котрий запросто дотягнеться канчуком до кожного. До кого завгодно. Хоч до Адміністратора, хоч до театрального режисера.

— Рамане, а чи не можна подивитись репетицію? Не сьогодні, звісно, але Паула дуже хоче подивитися.

Тритан стояв на сходинках веранди, гілка яблуні фамільярно лежала в нього на плечі. Треба ж, «Паула хоче подивитися»…

Раман розтяг губи:

— Ви знаєте, я заприсягся акторам, що до прем’єри на репетиціях нікого не буде, крім виконавців та цехів. Жодної живої душі; недавно вийшов скандал через те, що одна самовпевнена дівуля пролізла в зал подивитися, то, знаєте, довелося покарати, і дуже серйозно…

Він говорив і дивився на Паулу; Паула уникала його погляду. Можливо, тому, що занадто близько стояв Тритан.

— Отже, не можна? — уточнив Тритан з тією самою широкою усмішкою.

Раман розтяг губи ще ширше й похитав головою. Чи, може, майнула в нього зла думка, запросити пана Тодіна за сумісництвом на роль єгеря? Нехай ходить зі знанням справи, зі знанням, так би мовити, зсередини?

Ця думка, ймовірно, відобразилася в нього на лиці; Тританові зелені очі раптом посерйознішали:

— До речі, Рамане… Як себе почуває той хлопець, той, що викинувся з вікна?

Чорт, подумав Раман холодніючи.

Річ навіть не в тому, що він не знав, як почуває себе Валь. Скоріше за все ніяк не почуває. Лежить, паралізований, мов колода, але ще не вмер; про Валеву смерть йому б точно повідомили…

Річ була в тому, що Паула напружилась. Питально подивилася не на Рамана — на чоловіка.

— Ти знайшов йому заміну, Рамане?

— Знайшов, — відгукнувся він повільно.

— Зізнайся, Рамане, — Тодін обережно прийняв яблучну гілку зі свого плеча, — ти допікав їм Печерою? Думками, образами, аналізом? У мене були такі пацієнти — самогубство тут далеко не рідкість, повір. Сталеві нерви, як у тебе, — виняток, а не правило; не варто продовжувати в тому ж дусі, Рамане. Бо доведеться робити ще не одну заміну… не вистачить виконавців.

— Який хлопець? — запитала нарешті Паула.

— Нещасний випадок, — процідив Раман крізь зуби. І, смикнувшись, знову глянув на годинник:

— Мені пора.

— Рамане, а хочете, я вас відвезу?

Тритан, як і раніше, стояв на сходах веранди, і в нього була до Ковича розмова. Не призначена для Паулиних вух, і тому для Рамана особливо неприємна.

Утім, хіба він боягуз?

— Дякую, — сказав він з гідністю. — Із задоволенням… Не люблю спізнюватись.

— Режисер на репетицію не спізнюється, — повідомив Тритан серйозно, — режисер затримується… Пауло, я буду через півгодини.

Скоро ж ти розраховуєш повернутися, думав Кович, пробираючись назад по цегляній стежці, вимитій так чисто, що аж щелепи судомило. Піском вони її драїли? Пральним порошком? Що ж там було таке, якщо темну цеглу відмито до такого блиску?!

— Рамане…

— Я вдячний вам, пане Тодін, що ви так цікавитеся театром узагалі і моїми справами зокрема.

Добре було б зачепити його за живе. Щоб машина, яка викочується з провулка на дорогу, хоч раз так добряче смикнулася.

Однак Раман і сам знав, що тут його в’їдливий тон нічогісінько не дасть. Тритан Тодін — аж ніяк не дівчинка Ліца. На жаль.

— Рамане, будьте готові до того, що вистави не буде.

Кович іще всміхався, але губи його раптом стали негнучкі, мов гума на морозі.

Машина минула перехрестя, потім ще одне і, нарешті, зупинилася перед червоним світлофором.

— Тобто? — вичавив нарешті Раман.

— Її закриють з міркувань громадської моралі. Якщо вона вийде така, як ви задумали.

— А ви знаєте, як я її задумав?! Паула…

— Дайте Паулі спокій. Вона для мене не шпигує… якщо ви подумали про це. Невже ви вважаєте, що варто сховатися за серпанковою завісою — і вас уже не видно?! На вас висить смерть цього хлопчика — а він умре, як не сьогодні, то завтра. Ви йдете напролом, не бачачи й не чуючи нічого навколо, не задумуючись, що в разі виходу вистави таких самогубств може бути тисяча… Десятки тисяч… Людина не може вдень думати про Печеру! Це руйнує психіку, як ви не розумієте?!

— Моя психіка й досі ціла, — сказав Раман з сумом.

— Чи надовго?

Якийсь час у салоні машини стояла мертва тиша. Потім Кович зумів розтиснути зціплені зуби:

— Ви мені погрожуєте, єгере?

— А ви думаєте, я не маю для цього підстав?

Я боюся, подумав Раман здивовано. Я справді його боюся… І мій сааг теж боїться.

— За моєї пам’яті, — сказав він глухо, — з міркувань суспільної моралі виставу забороняли лише раз, у театрику-студії «Еротіада»… Там у ході п’єси відбувалося згвалтування дівчини павіаном, причому павіан, здається, був справжній… з цирку…

Тритан мовчав. Машина котилася по бруківці вниз — до театру залишалося три квартали й дві хвилини їзди.

— Рамане… ви чудовий режисер. Ви можете зробити нам усім таку гидоту… ну якого чорта ви змушуєте мене опускатися до цих погроз?!

— Ви справді зламали людині в’язи, жбурнувши головою об землю?

Машина повернула, об’їхала клумбу й акуратно пригальмувала перед службовим входом. Двадцята нуль-нуль.

— Тритане, ви справді думаєте, що світ, де сааги вночі не жеруть царн, гірший, ніж…

Тритан обернувся. Кович здригнувся, зустрівшись з ним поглядом.

— Так, Рамане. Я не думаю — я знаю. І зроблю все, щоб це знання утвердити… Вас чекає розчарування, важкий удар і творча депресія. А потім ви піднесетеся духом і, можливо, порадуєте шанувальників новою «Дівчинкою й воронами»…

— Тритане… Йдіть на фіг.

Він виліз із машини й важко покрокував до входу, важко зайшов у зал, опустився за пульт і мертвим голосом скомандував початок прогону; радист увімкнув музичний фрагмент, і з-за лаштунків вийшла Ліца.

А через десять хвилин Раман уже сидів, нахилившись уперед, напіввідкривши від напруги рота.

Це було ТЕ, ЧОГО ВІН ХОТІВ.

Воно нарешті народжувалося; Ліца вела свою роль невимушено й точно, Алеріш заїкався ледь-ледь, ритм не треба було підтримувати штучно — він народжувався сам.

Зарази, думав Раман, закушуючи губу, захлинаючись принесеною асистенткою кавою.

Які зарази.

Ну нарешті.

Нарешті.





* * *




Вона брела по переходах, безцільно спускаючись з ярусу на ярус, плутаючись у ниточках звуків, у густому плетиві згуків. Круглі вуха на маківці напружено тремтіли. Вона не хотіла ні води, ні моху.

У далеких завулках Печери було тихо, мох глушив кроки, вона почувалася сліпою.

На широких переходах, де занадто багато носів ловило запахи й занадто багато ніг ступало по мисливській стежці, — там вона була видюща, проте яскравий світ був світом смерті, світом ворожим. Вона брела далі й далі, їй траплялися водопої та пасовища, але вона шукала іншого.

Вона сама не знала чого.

Місця, де ниточки звуків усі до єдиної чисті й безпечні? Місця, де тільки шурхіт моху, та шум води, та вовтузіння личинок у мокрих щілинах, і більше нічого?

Місця, де немає скелястого склепіння? Де обриваються ходи, де звуки літають не тонкими шматочками, а широкими хвилями, де, не маючи від чого відштовхнутися, звуки витончуються самі собою?

Вона не знала.





* * *




Паулина відпустка у зв’язку з хворобою закінчилася. Відпустка з нагоди весілля закінчилася теж; Розганяй вирішив, що цілком правильно буде подзвонити особисто й повідомити панні Німробець… тобто пані Тодін, що у відділі є вільне місце третього режисера молодіжних програм. Звісно, пані Тодін ще не має достатнього досвіду й навичок, однак їй потрібна перспектива для росту, а до того ж, платня третього режисера майже в півтора раза вища за асистентську.

Паула подякувала й попросила півдня на роздуми. Їй якось само собою було зрозуміло, що на телебаченні їй більше не працювати. Ледь чи не місяць вона не виходила з дому — становище, спершу нестерпне, здавалося тепер звичним. Шок від усього, що сталося з нею за минулі місяці, перейшов з гострої форми в хронічну. Паула цілими днями не вставала з дивана, гортала журнали й дивилась у вікно.

Повернувся Тритан — заклопотаний більше, ніж завжди; останнім часом вона часто ловила на собі його дивний погляд, ніби й неуважний — та водночас пильний, мовби оцінюючий; їй лишалося тільки гадати, яких заходів щодо неї пропонує вжити Триглав і яким чином йому, Тританові, вдається ці заходи нейтралізувати.

Хоч, можливо, вона давно вже Триглав не цікавить? І в неї просто манія переслідування, легкий психоз?..

Тритан вислухав її мовчки. Вона ні на чому не наполягала й ні про що не просила, а просто переказала розмову з Розганяєм. Тритан сказав без усмішки — останнім часом він узагалі рідко всміхався:

— Я хотів би, щоб ти жила нормально. Повноцінно. Як колись.

Паула всміхнулася. Слова «як колись» її розвеселили.

— Я думав про це, Пауло… І не тільки я про це думав. Ходімо.

Закоханим властиво іноді повертатись на місце, де вони вперше зустрілися. Тому Паула навіть засміялась, коли чорна машина відвезла їх з Тританом у їхнє давнє місце — в Центр психологічної реабілітації.

Перший, хто зустрівся їм на шляху, був Дод Дарнець; Паула прихильно йому кивнула, бо ж якби не Дарнець, який наговорив їй сім мішків гречаної вовни в кафе-скляночці посеред телецентру, якби не та історична бесіда — їхня зустріч з Тританом могла б…

Та ну, сказав у неї всередині глузливий голос Рамана Ковича. Відбулася б, не сумнівайся. Тритан хотів на тебе вийти — і вийшов, а знаряддям його міг служити хоч Дарнець, хоч той лисий експериментатор Борк, та хто завгодно…

— Тритане, це ж ти велів Дарнцеві мене завербувати?

— Я, — відгукнувся він не вагаючись. — У моїй особі — Пізнавальна глава.

Ковичів голос усередині Паули розсміявся.

Однак Пізнавальна глава і не надумала на мені оженитись, докірливо нагадала вона цинікові, що оселився в її душі.

Клятий Кович…

Так. Без кого зустріч з Тританом не відбулася б точно — то це без Рамана. Без лютого саага, який тричі упустив жертву.

— Тритане, а куди ми йдемо?..

Питання запізнилося. Перед ними вже розчинилися білі двері, і в ніс ударив міцний запах лікарні. Паула звично зіщулилася — знову?!

— Ми зробимо просту річ, — Тритан кивнув двом мовчазним чоловікам у білих халатах, і ті жваво почали якісь страшнуваті готування, — на, поглянь…

Він обережно витяг з броньованого сейфа плоску коробочку, всередині якої містилася ампула, а вже всередині ампули плавала в прозорому розчині кулька, схожа на ікринку.

— Це маячок, Пауло. Він постійно передає той самий сигнал у тому самому діапазоні. Ми щомиті будемо знати, де ти перебуваєш. За таких умов тебе викрасти стає, гм, набагато складніше… Тобто це на крайній випадок, бо тебе ж охоронятимуть. Це — обережність, страховка…

— Я маю носити його з собою? — спитала вона, недовірливо розглядаючи вміст ампули.

— Ти носитимеш його У СОБІ, — м’яко поправив Тритан. — Ні, не турбуйся, дискомфорту не відчуєш. Я все зроблю сам.

Через годину вони покинули Центр — Паула крокувала невпевнено, прислухаючись до власних відчуттів, раз у раз торкаючись долонею живота. Вона — лише вогник, що повзе по зеленуватій карті на екрані дисплея. Світлячок…

— Тритане, це ж не на все життя?!

— Авжеж, ні. Що-небудь зміниться, щось придумаємо… А так ти зможеш ходити на роботу. Чудово, скажи?

Чудово, подумала вона гірко. Будь-який школяр має цього «чудово» з горою. Вона сама жила цим, не усвідомлюючи, яке це щастя. Свобода ходити по вулицях. Удень і вночі. І нікому й на думку не спаде, що це може бути небезпечно…

Свого часу Тритан розповідав страшні казки про міста, де з настанням темряви завмирає життя. Де кожен замикається у своєму житлі. Де навіть серед білого дня людина може зіштовхнутися з бажанням гвалтувати й убивати. Різати, як схруль. Шматувати, як сааг. Гидко паруватися, мов барбак…

Вона труснула головою.

— Як ти себе почуваєш? — стурбовано запитав Тритан.

Вона себе почувала, як світлячок на екрані дисплея.





* * *




Інспекція нарешті закінчила роботу — і з’явилася зі скорботними обличчями в Раманів кабінет. Ціла низка порушень, великих і дрібних, ревізори змушені доповісти в Управління про проблеми в театрі, можливо, Управління вирішить направити до пана Ковича ще одну комісію, компетентнішу, і…

Раман посміхався. Точніше, шкірився від вуха до вуха; під цією його посмішкою бентежились обидва — і підкреслено чемний, і галасливо-фамільярний ревізори.

Авжеж, панове інспектори вчинять так, як велять їм інструкція та сумління. Авжеж, він, Раман, з великою вдячністю візьме до відома їхні гідні всілякої уваги висновки. Він належним чином цінує їхні зусилля і витрачений час; зрозуміло, він буде радий бачити їх ще і ще…

Ревізори пішли, переконані, що за спиною Ковича стоїть — руки в боки — щонайменше Перший радник — або й сам Адміністратор разом з дружиною, зятем та міністром фінансів. Раман злісно розсміявся.

Пройшла просто жахлива репетиція виставляння світла. Пройшов перший прогін від початку й до кінця; Раманів задум перестав бути задумом. Тепер він існував сам по собі. Окремо від свого творця, і Кович часом лякався цього самостійного, ініційованого ним нового життя.

Він влаштовував нічні репетиції. Він збирав їх у залі — всіх, аж до найдрібнішої костюмерки — і, аналізуючи репетиції, хвалив усіх запоєм. Він обожнював їх — ніколи в житті він не відчував стільки любові одразу; Ліца ходила мов королева й працювала так, як чудова Клора Кобець не змогла б працювати ніколи.

На другому прогоні він увів мовчазну фігуру з канчуком, яка коли-не-коли проходила на задньому плані. Ефект був приголомшливий — присутні в залі обмирали, у радиста тряслися руки, і він запізнювався з музичними номерами. Проти звичаю, Раман не дорікнув йому ні словом.

Іноді він лякався власної роботи. Усю першу дію на сцені неспішно, проте дедалі швидше й швидше розгорталося справжнє людське життя; в другій дії відкривався шок Печери. Раманові просто бракувало мужності подивитись на все це очима спостерігача, очима глядача, який побачив виставу вперше…

— Пане Кович? — секретарчин ніс боязко просунувся в двері його кабінету. — Вас питає та дівчина з телебачення, здається, Німробець?..

Паула одержала підвищення. З Паули, як видно, на роботі здмухували порошинки; розмовляючи з Ковичем, вона уникала дивитись йому у вічі.

— Отже, Тритан більше не боїться, що тебе викрадуть?

Його іронія йому самому здавалася недоречною. Паула спохмурніла, проте втрималась од відповіді.

— Виходить, пан Розганяй, тобто, вибачте, Мирель, тільки тобі може довірити таку відповідальну справу, як репортаж про виставу?

Вона нарешті подивилася йому в лице:

— Я одержала завдання. Мене не цікавить усе, що відбувається навколо вистави, — вона відчутно здригнулась, — усі ці… самогубства… мені б тільки хотілося подивитися репетицію. Якщо можна, фрагмент зняти; зі мною працює найкращий оператор, новий на нашому каналі, такий собі Сава…

— Ти знаєш, що твій чоловік обіцяв мені виставу прикрити?

— При чому тут мій чоловік? — Паула почервоніла. І одразу здивовано насупилася: — Тобто як це — прикрити? Що за нісенітниці, це ж ваш театр, а не Тританів…

Він гиденько посміхнувся, однак нічого не пояснював.

— То можна подивитися репетицію… шматочок?

— Офіційний допуск на прем’єру, — . промовив Раман голосом, яким звичайно починав розмову з працівниками, поданими на звільнення, — ви одержите, пані Тодін… тобто ваш відділ одержить, зрозуміло, для ознайомлення, та ні для яких не для зйомок. Як розпорядитися допуском, вирішить пан Мирель. До того часу… на жаль, репетиції закриті. Зокрема й для вас.

— Особливо для мене, — сказала вона зло.

— Що?

— Особливо для мене… А ви знаєте, який це має дурнуватий вигляд — ваша удавана холодність з того дня, як я вийшла за Тритана? На що це, вибачте, схоже?

— Коли щось і має дурнуватий вигляд, — сказав він утомлено, — то це твоя готовність завжди й у всьому довіряти твоєму брехунові-чоловікові. Який не раз і не двічі тебе карав…

На цьому розмова закінчилася.

Негарно закінчилася.

Утім, не вперше.





* * *




Схрулі розтерзали царну — учотирьох; царна була велика, царна-самець, одначе на всіх здобичі все одно не вистачало. Четверо коричневих схрулів стояли над тілом жертви, неприязно морщачи великі важкі рила й оголюючи нерівні пилки зубів.

Стало ще гірше, коли з бічного тунелю на запах крові прибуло ще троє, цього разу зелених, трошки дрібніших, але й нахабніших, схрулів, і кожен був не проти поласувати чужою здобиччю.

Запахло бійкою.

На ярус нижче голосно парувалися барбаки; стеля в цій частині переходу була низька, і світляні жуки, не маючи змоги піднятися, освітлювали дійство занадто сильним, дратівним світлом.

Саме тоді, за хвилину до назріваючої схрулячої бійки, він піднявся крізь діру, що веде на нижній ярус, і по кривому тунельчику вийшов прямо туди, де над тілом мертвої царни стояли й морщили рила семеро великих голодних схрулів.

Він любив схруляче м’ясо. Любив сам процес — схрулі, на відміну від інших його жертв, намагались оборонятися; перетікаючи чорною блискучою хвилею — м’яз до м’яза, волосок до волоска, — він рушив на них, чекаючи, котрий чкурне перший. Хто тікатиме — щоб в азартній гонитві дати себе догнати, заклацати, борючись за життя, нерівними схрулячими зубами, викрутитися раз і вдруге, а потім усе-таки підставити шию, щоб на ній зімкнулися чорні ікла…

Схрулі розгубились.

Проте схрулів було семеро, й вони хотіли їсти.

А коли розгубленість минула, вони захотіли ще й битися. Голод і чисельна перевага зробили їх небачено нахабними.

Здивований, він сповільнив крок.

Схрулі дивились на нього; щойно готові вчепитись один одному в горлянки, вони стояли тепер єдиною зграєю. Сім пар червонуватих каламутних очей.

Сильне світло від жуків з-під стелі йому заважало. Непорушність схрулів дратувала; побачивши саага, все живе мусило кидатися навтьоки…

Схрулі стояли. Тьмяні очі дедалі дужче наливалися червоним.

Він трохи роззявив пащу. Схрулі покинули мертве тіло царни. Царни все одно не вистачить на всіх; вони розізлились. Їх було семеро.

Схрулі тепер обходили його, стаючи в кільце; схрулі діяли відповідно до інстинкту полювання зграєю. Запах крові, який струменями розтікався по переходах, викликав у них шал.

Він неголосно, роздратовано ревнув. Схрулі на мить спинилися; шерсть стала дибки в них. на загривках, проте жоден не відступив. Їх же все-таки було семеро — сильних, лютих, і вони вже пролили кров.

Зграя жуків опустилась особливо низько, змушуючи його до межі звузити зіниці. І все одно світла було занадто багато, його шкірясті повіки конвульсивно смикнулись, і для схрулів це послужило сигналом.

Вони кинулися з усіх боків одночасно, цілячись у горло, і в очі, і в загривок; будь-який інший звір прожив би не більше хвилини, але він був саагом, і час, поки його вороги висіли в стрибку, прислужився йому для кидка у відповідь.

Двох він збив лапами прямо на льоту; третього піймав за горло, тріпнув ним, як ганчіркою, й кинув під ноги, і все це сталося, поки решта четверо ще летіли, цілячись йому в очі розчепіреними, нечистими пазурами. Двоє впали йому на спину, двоє на голову; йому здалося, що його шматують, він заревів і прокотився по камінню, задавивши своєю вагою двох, але інші встигли відскочити, і ті двоє, котрих він збив лапою в стрибку, кинулися знов — одночасно, і він знову збив, та тільки одного, а другий прослизнув під лапою — кляте світло, клята сліпота! — і вчепився під пахву, в артерію, туди, де його страшне гофроване рило відчуло найгарячішу, найживішу кров.

Час, як і раніше, корився йому слухняно. Миті, як і раніше, ковзали по шерсті, не лишаючи сліду. Він зціпив щелепи, схрулячий хребет хруснув; каміння давно вже було слизьке від крові, і схрулячої, а тепер ще й саажої.

Решта троє кинулись, і знову з трьох сторін одночасно. Він утрачав сили, з кожною миттю час ставав дедалі неповороткіший, дедалі важчий.

Він схопив коричневого схруля, але не за горло, а за плече; вереск шугнув по коридорах, багато разів повторюючись, тонучи у власних згуках. Він устиг розтиснути щелепи й збити ворога, який уже вчепився йому в горло; він устиг відкинути відкушену схрулячу лапу й прокотитися по камінню, мнучи м’яке й мокре.

Час перестав коритися. Тепер час просто тік — сірими безбарвними клаптями. Клапті опадали, наче відмерлі шматки лишайників, їх упало два чи три, перш ніж усе було закінчено.

Він стояв хитаючись; у нього була рідкісна, небувала здобич: шість схрулячих трупів, з них кілька ще не остаточно здохлі. Сьомий устиг утекти.

Він стояв посеред цього бенкетного столу, на якому лежало ще й охололе тіло царни.

Йому не хотілося їсти.

Він думав тільки про те, щоб не впасти.





Розділ десятий




Стояв серпень — пік літніх відпусток; Розганяїв відділ страждав через безлюддя та спеку. Паула працювала за трьох: зміна в статусі не рятувала її від рясноти неузгоджень, дурниць і невдач.

З її вини переплутали рекламний ролик — після ліричної бесіди Розганяя з випускниками хореографічного училища, після того, як тонка, аж прозора юна танцівниця цмокнула почервонілого пана Миреля в щоку — після всієї цієї зворушливої сцени на екран виперся кліп, який застерігає молодь від випадкових зв’язків та венеричних захворювань. У Паули, яка спостерігала за ефіром з апаратної, ледь серце не зупинилося; Розганяй спочатку нічого не зрозумів, а коли йому донесли — побуряковів і страшно, мов бик, засопів.

Фрагменти фільмів виявлялися з браком, запрошені не з’являлися на передачу, все падало з рук; секретарка Лора подалася на море, і частина її обов’язків перейшла до тієї ж таки Паули. Невдачі, накладаючись одна на одну, потроху увігнали її в апатію — тому, коли спекотного, нестерпно задушливого дня на Лориному столі задзвонив віддавна мовчазний телефон, Паула навіть не здригнулась.

— Паула?

Спочатку їй здалося, що це Раман, і вона вже відкрила було рота, щоб відповісти, але в останню мить осіклася. Не тому, що її злість на Ковича вимагала зарозумілого мовчання; просто їй раптом стало ясно, що людина, яка запросто впізнала її й називає по імені, що ця людина не Раман. І не Влай, і не… а, власне, хто ще може подзвонити їй на роботу й отак доброзичливо звернутися?

Оператор Сава?

— Пауло, добрий день… Не ламайте голову — ми поки що не знайомі.

Ага, подумала вона приречено. Один з «цих» — різною мірою невизнаних геніїв, які прагнуть потрапити до Розганяя на передачу. Вони довго й нудно читають по телефону свої вірші, чи докучають своїми картинами, чи підсовують рукописи…

— Пауло, ви знаєте, що саме зараз координатура Триглава вирішує вашу долю? І ймовірність, скажімо так, фатального для вас рішення більш ніж висока?

Вона сиділа, вентилятор воркотав, слухавка в руках здавалася їй м’якою й липкою, наче віск. У кімнаті було порожньо, і в коридорі, за розчиненими навстіж дверима, було порожньо, тільки неквапливо віддалялися по сходах чиїсь кроки; у Розганяєвому кабінеті неголосно співав радіоприймач.

— Ви хто? — запитала вона, вольовим зусиллям повернувши собі голос.

— Вам не дадуть спокою, Пауло. Триглав узяв собі в усі три свої голови, що ви для нього небезпечні; насправді це й близько не так, та ба… Щоразу, опиняючись у Печері, ви зазнаєте смертельного ризику. У нас є можливість урятувати вас від Печери. Взагалі. Урятувати вас від саагів і єгерів.

— Пауло! — покликав крізь зачинені двері сварливий Розганяїв голос.

— Ви хто? — спитала вона ледь не істерично. — Ви хто? У вас — це в кого?!

— Я передзвоню через двадцять хвилин. Будьте ласкаві, візьміть слухавку.

Короткі гудки.

Розганяй розчахнув двері кабінету, обмахуючись пачкою паперів, причому на першій же сторінці круглою печаткою стояв чорний відбиток кавової чашки.

— Пауло, всі неначе подуріли з цим його спектаклем, думаю, замість маленького анонсу дамо великий репортаж… Це ж треба, квитки розкуплено на півроку наперед… Пауло, у вас що, тепловий удар?!

Вона спромоглася похитати головою.

— Замінимо передачу, — діловито продовжував Розганяй, створюючи за допомогою паперів щось схоже на маленький ураган, — у нас за планом театральний огляд, замінимо цим репортажем, презентацією нової роботи Ковича, він нам мав би ще й заплатити за рекламу, — Розганяй хихикнув. — Дамо фрагменти вистави, — він очікувально втупився в Паулу, проте вона мовчала, бездумно дивлячись на слухавку у власних руках.

— Хто дзвонив? — запитав Розганяй з підозрою.

— Та так, — сказала Паула й знов похитала головою.

Розганяй насупився:

— Службовий телефон узагалі-то не для особистих розмов… Та нехай. Припустімо, репетиції в нього закриті. Але генеральний прогін зняти можна, га, Пауло? Фрагменти, зрозуміло, на повну зйомку вистави ніякий дурень не погодиться… Фрагменти, тільки щоб він не дуже дорого загнув…

— Він не дасть, — сказала Паула, водячи пальцем по дірочках слухавки. — І генеральну він теж не дасть знімати…

— Як це не дасть? Вам?!

Під цим його поглядом Паулі мало стати соромно.

— …За нашими даними, прихильники вашої ліквідації не зібрали сьогодні достатньої кількості однодумців, однак питання про вашу долю не закрито — відкладено… У вас з’явився час на роздуми — короткий час, Пауло. Ми в змозі дати вам гроші, документи, безпеку, а найголовніше — волю й життя, таке, яке ви оберете самі… Вам кажуть, що людина поза Печерою схожа на звіра? Що вона хижак, убивця, маніяк? Брехня. Людина має право бути сама собою. Собою, а не іграшкою в руках єгеря…

Паула здригнулась. У сусідньому відділі голосно ляснули двері.

— Зрозуміло, ви не хотіли б так круто змінювати обстановку, проте інакше вас уб’ють. Єгер у Печері уб’є вас, Пауло, не ви перша, не ви остання, ви не знаєте всього, ви гадки не маєте, що це за контора — Триглав… З вами складно зв’язатися, але ми знайдемо спосіб. Ваша згода — ваші воля й життя. Думайте, Пауло. Думайте скоріше.

Короткі гудки.





* * *




Валь, актор-самогубець, помер уночі, уві сні; всі добре знали, що так і станеться. Паралізована людина не може жити — Печера не любить слабких; Валеві й так занадто довго щастило. Ніхто не взнає, чиєю здобиччю став тієї ночі ослаблий зелений схруль; уранці коло воріт лікарні зупинилась непоказна біла машина з емблемою на дверцятах.

Валь помер за день до генерального прогону. За два дні до прем’єри, в якій йому не судилося брати участь.

Раманові подзвонили о десятій ранку.

Хвилин п’ятнадцять він сидів, бездумно граючись макетом декорації, дивовижним макетом, де на звороті оксамитних портьєр князівського палацу зеленим візерунчастим світлом мерехтіли лишайники. Такими, як їх бачив у Печері той мовчазний худий художник-постановник в окулярах, що сам-один зробив для спектаклю весь зоровий образ — і ідею, й макет, і це зеленувате мереживо він, здається, плів своїми руками…

Раман заледве одірвав погляд од макета, перевів дух, потер неіснуючу рану в боці. Найбільше його злило те, що Валь ухитрився вмерти саме перед прем’єрою — не на місяць раніше й не на тиждень пізніше; він розумів, що шкодувати про це жорстоко й цинічцо, але нічого не міг з собою вдіяти.

Ще кілька місяців тому цей хлопець, не підозрюючи про свою долю, увійшов в оцей-от кабінет і сів на оту лаву… А він, Раман, приніс йому в клейончастій папочці золотий шанс. Точніше, це Ліці він приніс шанс, а Валеві, виходить, смерть…

Усі ми під Печерою ходимо, Подумав він похмуро.

А дехто ще й під Триглавом…

Його люди повинні довідатись про те, що сталося, від нього. Не з третіх рук; чутки розходяться швидко, треба поквапитись.

Об одинадцятій він уже сидів у залі, і до прогону залишалося кілька хвилин — його викликали до телефону. Якби це був буденний дзвінок, секретарка нізащо б не наважилася тривожити, занадто святий це час, за п’ять хвилин до прогону; дзвінок був не рядовий. Дзвонив директор Управління.

Співчуття. Раман прийняв їх стримано і з гідністю; щось у голосі директора змушувало його міцніше стискати слухавку. І скоса поглядати на секретарку, що стояла у дверях кабінету, дивним чином не здогадуючись вийти.

Ага, ось воно, головне.

Ось.

— Дорогий пане Кович, я не хотів би вас засмучувати… тим більше тривожити, я розумію, яка це гаряча пора — випуск спектаклю… На жаль, загибель цього юнака прямо пов’язана… принаймні її пов’язують саме з тим, що він брав участь у репетиціях «Першої ночі» драматурга Скроя. Ця п’єса традиційно вважається небажаною для публічного виконання… Тобто, зрозуміло, ви маєте повне право, ви творча особистість, але загибель юнака та ще й результати інспекції…

— Коротко кажучи? — запитав Раман уривчасто. Секретарка у дверях підстрибнула.

Директор Управління зітхнув:

— Ми змушені відвідати генеральний прогін, що його, як ми знаємо, призначено на завтра. Консультативна комісія… Сподіваюсь, ви не будете проти?

— Мета відвідин? — спитав Раман неприємним голосом; перед очима в нього помалу темнішало.

Директор зітхнув іще тяжче:

— Аналіз на предмет відповідності громадській моралі.

Вітер втягував у вікно слабкий запах тютюнового диму. На лаві внизу курили. Мовчки.

— Це порушення закону про творчість, — холодно повідомив Раман. Йому було паскудно. Дедалі дужче боліло серце. — Закон про творчість встановлює чітко визначені норми: аналізувати на предмет моралі можна тільки готовий, закінчений твір, тоді як спектакль на генеральному прогоні закінченим твором не є.

Директор зітхнув утретє, так, що Раман мимоволі відсунув слухавку від вуха:

— На жаль, пане Кович… щодо «Першої ночі» ухвалено особливе рішення Охоронної глави, затверджене Адміністратором…

Навряд чи це так істотно — прем’єра чи прогін… Звичайно в театрі так і робиться, на прогін кличуть родичів, друзів… Студентів…

Родичів, подумав Раман, тримаючись за спинку стільця. Друзів. Чорт…

— Невже ви боїтеся, Рамане? — здивувався раптом директор. — Особисто я ні на секунду не можу уявити, щоб ви поставили щось незгідне з мораллю… У вас же там павіани на сцені не паруються, правда?

Директор розсміявся. Один; Раман мовчав.

Невже він справді боїться?

Єгер…

Та ні, дурниця, тут не Печера, тут немає місця єгерям, тут ніхто не посміє осудити спектакль, поставлений великим Ковичем…

А скандал… скандал буде навіть доречний. Нехай.

І він з натугою приєднав свій сміх до гаснучого хихикання пана директора:

— Нехай так. Я попрошу панів інспекторів не спізнюватись — заради них прогону ніхто не затримуватиме. І вас, — він раптом розщедрився, — і вас, пане директор, я теж буду радий бачити…

Вони розпрощалися цілком по-дружньому. Поклавши слухавку, Раман вигнав секретарку, добрався до аптечки й викотив на долоню одразу дві білі з жовтогарячою смужкою капсули.

Прогін пройшов погано — як і належало останній репетиції перед генеральним прогоном; до того ж, звістка про Валеву смерть не могла не накласти відбитку на весь сьогоднішній день. Нічого, думав Раман, зціпивши зуби. Завтра вони зберуться.

Він повідомив, що на генеральному прогоні будуть присутні запрошені ним, Раманом, великі люди — журналісти й театрознавці, знавці та поціновувачі, державні чиновники; можливо, з’явиться сам Адміністратор. У залі охнули; Раман підвищив голос: так, вистава готується, як готується вибух. Їм, учорашнім героям масових сцен і акторам на виходах, варто звикати до громадської уваги. Варто знати, що післязавтра вони прокинуться знамениті, причому слава спочатку буде не так солодка, як, скоріше, скандальна й обтяжлива, та це нічого, попереду у спектаклю довге життя, йдуть переговори про закордонні гастролі, про навколосвітнє турне…

І він розгорнув перед усіма ще насичену запахами друкарської фарби афішу, де замість аморфних «Пісень про кохання» червоним по білому було написано: «Перша ніч». У залі знов охнули, тепер захоплено.

Потім Раман ледь чи не дві години робив зауваження щодо прогону — в’їдливо, детально, щоб не сказати — занудно. Потім він відпустив усіх, оголосивши, що вечірньої репетиції не буде.

Потім він піднявся в кабінет і ще раз прийняв ліки. Йому страшенно хотілося подзвонити панові Тритану Тодіну, облаяти його страшними словами й запевнити, що нічого в нього не вийде; замість цього він подзвонив Другому радникові.

Другого не було на місці.

Тобто він, зрозуміло, був.

Але для Рамана Ковича його не було.

Поклавши слухавку, Раман якийсь час намагався переконати себе, що нічого страшного, просто радник справді дуже зайнятий, бо він усе ж таки Другий, а не якийсь там вошивий консультант з культури…

Раман міг обдурити кого завгодно, але не себе. Він занадто тонко відчував такі речі. Нюхом.

У повітрі відчутно пахло смаленим.

Він поліз було в аптечку по нову порцію ліків, однак передумав. Кепська штука — передозування.

Він знову підняв слухавку — і подзвонив на роботу Паулі Німробець.





* * *




Розганяй не брехав, кажучи, що квитки розкуплено на півроку наперед. У цілому місті не було газети, яка б пропустила подію і не вмістила б у розділі «Світське життя» повідомлення про майбутню прем’єру. Вже в день генерального прогону перед театром стояла густа юрба людей, котрі шукали способу проникнути всередину. Двох якихось студентів зняли з даху, екзальтовану дамочку піймали на ринві, прямо біля вікон другого поверху; за п’ятнадцять хвилин до оголошеного початку тісна стоянка перед театром була забита автомобілями з державними номерами.

Паула й Сава прийшли за годину. Вахтерів — з нагоди облоги на службовому вході їх чергувало аж троє — було попереджено, і їх пропустили. «Це з телебачення, шеф дозволив».

Штатив поставили в центральному проході, але Сава заявив, що зніматиме переважно з рук, у динаміці; побачити Ковича Паулі вдалося тільки мигцем. Парадний чорний костюм сидів на ньому, як на цирковому ведмедеві, маленькі очі провалилися, здається, аж усередину черепа, залишивши на поверхні погляд — твердий і холодний, мов сталева шпиця.

Сталева шпиця безцеремонно обмацала Саву, потім уткнулася Паулі в лице:

— …де хочете. Не бійтеся нікому завадити — навіть якщо прийде сам Адміністратор і якщо йому доведеться через вас устати — не переймайтесь. І, Пауло… — він наблизив своє лице до її лиця, вона чіткіше побачила червоні жилки на носі й поглибшалі складки коло стиснених губів, — касету — ОДРАЗУ мені. Не виходячи із залу… Ясно?

Їй стало холодно. Його страх — ірраціональний, нічим, здавалось би, не обгрунтований, — передався і їй.

— Касету добре було б перегнати, — сказала вона, не впізнаючи власного голосу. — Це ж професійна касета, її треба…

Він відкрив рота, щоб відповісти, — і раптом змінився на лиці.

Паула обернулась.

У ложі бельетажу, спираючись на оксамитовий бортик, стояв Тритан Тодін. І привітно махав обом рукою.





* * *




Найважче було вдавати, що нічого особливого не відбувається.

Він дивився, як заповнюються ложі; як помалу оживає партер, він, Кович, видав запрошення всім, хто грає у виставі, й усім, хто працює на виставу, — нехай кличуть кого хочуть. Нехай буде група підтримки. Нехай буде якнайбільше свідків.

Він зловтішався, бачачи, як деяким членам комісії доводиться перебиратися вище, на перший ярус. Бо для вельмишановної комісії не вистачає місця. Бо театр майже повний, майже аншлаг, наче на справжній прем’єрі…

Він постояв за завісою. Він понад усе на світі любив стояти за завісою до початку, слухати зал, вдихаючи запах сцени, й мовчки звертатися до всіх цих вигородок, завіс та колосників: допоможіть! Не обділіть своєю милістю ще одну, оцю, новонароджувану виставу!..

Пахло розтопленим воском. Пожежна комісія під страхом смерті заборонила йому палити на сцені свічки; він вдихнув їхній запах повними грудьми й на мить заспокоївся.

Потім він мовчки потис руку Алерішу. Потім прийшов до Ліци в порожню гримерку, обійняв і поцілував у губи.

Він знову був у неї закоханий. Він відчував, як вона тремтить.

Потім він ішов по коридору й потискав і потискав простягнуті руки. І всі, кого він торкався й на кого дивився, всміхались і ледь чи не кланялись.

Потім він велів ведучому вистави — зосередженому похмурому помрежеві — оголошувати початок.

І почув, як у всіх динаміках усіх у театрі гримерок, і в буфеті, і в курилці, і в коридорі, і в радіорубці — у всіх динаміках зашелестів незворушний голос:

— Увага, початок вистави. Маска — на сцену. Гості в палаці — на сцену. Увага, світло в залі…

У Рамана запаморочилася голова. Хитаючись, він добрів до порожньої директорської ложі і, уже в темряві, навалився ліктями на потертий оксамит.

З нізвідки виникла музика.

Шляхетна й грізна, написана чотириста років тому й виконана заново, знайдена особисто Раманом у замкнених шафах консерваторської бібліотеки.

Зал мовчав.

Повільно почала відкриватися завіса.

На темній сцені стояла спиною до глядача чорна нерухома постать. В опущеній руці людини був канчук і блискучий осмолений хвіст його лежав на старих, не накритих доріжкою дошках, ніби спляча змія.

Музика дійшла до свого піку.

Людина, не обертаючись, рушила в глибину сцени; прожектор ковзнув по темному полотнищу задника, і, корячись косому променю, на оксамиті зеленувато засвітилися нерівні плями лишайників.

Мить.

Зал не встиг усвідомити, зал схопив повітря сотнями ротів, а музика вже перемінилася, бризнуло яскраве світло, чорної фігури вже не було, а була юрба в атласних камзолах, перша сцена, гості в князівському палаці, йде трошки істерично, зате рівно, мов по рейках, а нерви — вони потім заспокояться…

І в залі теж хвилювались. У залі не могли зрозуміти — та, перша мить, привиділася чи ні?

І тільки в бельетажі сиділи нерухомо. У відблисках яскраво освітленої сцени Раман бачив білі обличчя та гарячкове іскріння очей.

Десь там, неуважно всміхаючись, сидів єгер, пан Тритан Тодін…

Раман спробував його відшукати, проте не зміг. Усі люди, які сиділи в бельетажі, раптом здались йому схожими на Тритана.

Так, бо вони всі єгері, раптом зрозумів він холодніючи. Усі до одного, старі, молоді — єгері…

Чоловік, що сидів коло самісінького оксамитового бар’єра, наче почув його думку й повернув голову. Дотик його погляду був мов канчук.

Раман зціпив зуби.

Посеред залу, в центральному проході, жадібно горів червоний вогник працюючої камери.

Паула сиділа на приставному кріслі. Понад усе вона боялась, щоб не підвела камера чи щоб не сів тисячу разів перевірений акумулятор. У тому, що Сава не підведе нізащо, вона була майже впевнена.

— Гарне світло, — бурмотів Сава, точніше, Паула читала це по його губах. — Гарне… Трансфокатор… так…

Серед усіх, хто був у залі, тільки Сава не мав часу лякатись чи захоплюватись — він робив свою справу, Паула чудово розуміла, як складно знімати виставу, яку бачиш уперше. Хоч, на Паулине прохання, Сава ретельно проштудіював твір Вічного Драматурга. Однак який нескінченний шлях від п’єси до вистави!..

За її спиною, десь в оксамитовій темряві, сидів Тритан. Іноді їй здавалося, що вона відчуває на потилиці його погляд, — і це відвертало увагу. Гнітило ще й тому, що Паула чомусь почувалася винною.

Хіба подружжя, яке так кохає одне одного, може так довго мати такі дивні стосунки?!

Вона дуже давно вже не розмовляла зі своїм чоловіком відверто. Вона взагалі з ним майже не говорила.

Вона навіть не сказала йому про дзвінок-пропозицію. Про дзвінок людей, котрі ось уже тричі намагались її викрасти, і щоразу наполегливіше, щоразу ближче до удачі; вона не сказала про це Тританові, останні дні вона взагалі з ним мало розмовляла, та це було й нескладно — він цілими днями пропадав на роботі… Дзвінок «доброзичливців» вразив її, однак вона промовчала — з дитячої впертості, просто для того, щоб хоч трошки зрівнятися з ним в умінні напускати туману. Він ніколи не говорив Паулі всього — тепер і в неї є від Тритана маленька таємниця…

Вона не подумала про те, що таємниці — кислота, яка ефективно роз’їдає найміцніший зв’язок між найближчими людьми.

А можливо…

У її житті була та ніч у Печері і той єгер, який ішов її вбивати. Отже, той незнайомець, що їй дзвонив, якщо й брехав, то не в усьому.

У якихось його словах була правда…

Коли відкрилася завіса і в напівтемряві виникла фігура єгеря, Паула щосили вчепилась у підлокітники. І шкірою відчула, як прокотилося залом зітхання.

Невже Кович зробив це, послухавшись її поради?!

У наступну секунду вона зрозуміла, що єгер на сцені — втілене бачення Ковича, отже, Раман БАЧИВ єгеря, бачив таким самим, яким його бачила вона, Паула.

А може, вони обоє зустрічали того самого єгеря?!

Їй захотілось озирнутися. Й зустрітися поглядом з Тританом. І, недбало примружившись, запитати його: ну як?

Вистава йшла своїм плином. Розгорталася відповідно до п’єси, яку Паула знала чи не напам’ять. Їй уперше в житті доводилося в такий спосіб звіряти прочитане з побаченим; вона сиділа, роззявивши рота, — музика, яка колись звучала в її вухах, гриміла тепер на повний голос.

Вистава була дивна. Паула не вміла навіть визначити, гарна вона чи погана, — вона була жива, її неможливо було аналізувати, вона росла прямо на сцені, проростала корінням у зал; зворушливий хлопець, закоханий у тонку дівчину з довгим попелястим волоссям, був такий справжній, що навіть злегка заїкався, і кожен його рух, уповільнений і трохи незграбний, наче говорив: я не актор, я тут живу…

Вогник камери горів червоним. Сава то підходив до самої сцени, то присідав, то ледь не сідав на коліна до когось у партері — Сава працював. На зосередженому вилицюватому обличчі його лежав зеленуватий відблиск видошукача.

В антракті публіка довго не вставала з місць. Люди сиділи, тихо перемовлялись, чогось чекали; Паула вибралася з крісла й нарешті зробила те, чого їй хотілося всю першу дію: озирнулась.

Тритан стояв у ложі, спираючись рукою на оксамитний бар’єр. Тритан стояв неуважний і розслаблений; Паула хотіла помахати йому рукою, але потім чогось передумала.

Їй неприємно було б говорити зараз з Тританом.

Занадто близько була сцена, на краю якої недавно стояла чорна людина з чорним осмоленим канчуком. Паулі не хотілося спілкуватися з чоловіком — і вона вдала, що його не помічає; поряд, у бельетажі, неголосно перемовлялися про щось люди в гарних строгих костюмах.

— Пауло, публіку в антракті знімати? — спитав зосереджений Сава. — Ну, інтерв’ю там, враження?

— Не треба, — сказала вона глухо.

І сіла на своє місце.

В антракті Раман методично пройшовся по гримерках. Не забув нікого, навіть найдругорядніших масовочних виконавців; для всіх знайшов добрі слова, всім повідомляв приблизно те саме: йде гладко, рівно, добре, зал уже наш, не хвилюйтеся, спокійно робіть свою справу, усе йде як треба…

З директорської ложі йому добре було видно людей, які неквапливо радились у бельетажі. І Тритан Тодін був там, але не брав участі в розмові, стояв коло бар’єра й дивився на Паулу.

Це був дивний погляд. Тритан чи не знав, що за ним спостерігають, чи не надавав значення таким дрібницям; Тритан стояв і дивився на Паулу, а Паула вдавала, що нічого про цей погляд не знає.

Та він же її кохає, подумав Раман, чомусь відчуваючи, як іде по спині мороз. Він її кохає, він не брехав, та от чи велике це щастя — кохання єгеря…

Він оглянув зал — люди переважно нікуди не пішли, сиділи й ждали продовження, — вибрався з ложі і, мов сліпий, побрів за лаштунки.

«Увага, — прошелестів по динаміках незворушний голос ведучого, — друга дія. Герой і героїня — на сцену. Ліца й Алеріш, на сцену. Увага, починаємо другу дію…»

Раман вирішив не повертатися в ложу. Взяв у когось з робітників сигарету, зупинився на сходовій клітці і, зневажаючи правила пожежної безпеки, закурив. Та він же десять років як не курив!..

У динаміках чувся Ліцин голос. Гарна штука динаміки… Молодець, дівчинка. Якщо, не бачачи обличчя, з одного тільки перекрученого мікрофонами голосу можна точно визначити, чого людина хоче і що в неї болить…

Раман сів на сходинку й обхопив руками голову.

Біда, якщо його побачать, але зараз він нічого не може з собою вдіяти.

Його вистава починає жити окремо від нього, а це так само болісно, як пологи.

Сцена весілля. Залізні чаші здіймаються, дзвенячи, в єдиному пориві; поворот колеса, весільне ліжко, білий оксамит, попелястоволоса дівчина, що дивиться довгим поглядом на худенького хлопчика — так, певно, могла б дивитися й мати…

Я — поплавець на хвилях твоїх бажань,

Я поплавець і більше нічого не хочу,

Тремтить у зіницях відблиск солоний,

Та губи всміхаються… Знай,

Що, присягнувши, освячую радість

Бути завжди поплавцем твоєї душі…

Дивися — зима вже віконниці позачиняла,

Одначе життя не стихає, й рум’янцем

Зі щік моїх кров не відходить…





Паула сиділа, не розтискаючи пальців на бильцях. Їй було страшно; до епізоду в Печері залишалося хвилин десять, зараз, коли закінчиться лірична сцена, коли згаснуть смолоскипи…

Нервове тремтіння, яке не вщухало від початку другої дії, тепер призводило до того, що приставне крісло дрібно тряслося й стукало ніжками по килиму. У якусь мить Паула відчула себе провидицею, вищою істотою — попелястоволоса дівчина, кохана й закохана, вперше лягала на шлюбне ложе, і тільки Паула знала в цю мить про її майбутню долю. Відчуття СПРАВЖНОСТІ було таке сильне, що Паула ледве стрималась, щоб не зірватися з місця, мов першокласниця в Дитячому театрі, не кинутись на сцену з криком: не спи! Не дозволяй собі заснути, ти потрапиш у Печеру!..

Потім мана розвіялась, і Паула подумала відчужено й холодно: якщо після всього цього тут влаштують ляльковий театр, якщо в епізоді про Печеру винесуть на сцену муляжі… Чи надінуть маски…

А ЯК можна показати на сцені Печеру?!

Зміна світла. Музика, неголосна, але така, що аж мороз продирає по спині; сором’язливий юнак-заїка, в одязі з самих тільки прозорих покривал, раптом вигинається так, як нездатне вигинатися людське тіло, злітає хвилею, беззвучно перевертається в повітрі, завмирає, витягтись, стоячи на одній руці; дівчина сміється.

Дівчина сміється, світло повільно тане, і в темряві лишається тільки цей сміх.

Дівчина сміється про першу шлюбну ніч. Дівчина сміється про те, про що кожен знає по-своєму, а хто не знає — той думає, і теж по-своєму, всі розуміють, що про це можна говорити чи мовчати, але що про це можна сміятися?!

Пауза. Тиша.

Оплески.

Так буває — хтось перший почав, чи почали одночасно в кількох місцях, а тепер люди плескають і плескають у долоні, виливаючи нагромаджену напругу, захоплюючись, дякуючи…

Паула перевела дух. Вистава завмерла, перечікуючи бурхливу глядацьку реакцію; темрява й тиша затягувалися. Двадцять секунд… Тридцять…

Щось пробурмотів оператор Сава.

І Паула побачила, що темрява на сцені — ось уже цілу мить як ніяка не темрява. Що на полотнищах, які хвилями спадають з колосників, грають, переливаються зеленкуваті візерунки лишайників.

Останній розгублений оплеск — і легкий вітер, бо всі, хто бачив ЦЕ, одночасно втягли в себе пропахле пилом повітря.

Паула примружилась.

Високо в темряві над сценою і над залом кружляли, крутилися спіралями рої вогненних жуків. Звідкілясь здалеку чулось, як тече по жолобках вода; Паула стислася в грудку, вчепившись у бильця й повторюючи собі, що це тільки видимість, видимість, театр.

Обриси лишайників проступили на стінах залу, на оксамиті лож, на спинках крісел. Дедалі сміливіше текла вода; Паулі здавалося, що червона килимова доріжка потріскує під ногами, наче висохлий мох. Вірю, беззвучно повторювала вона пересохлими губами. Ну годі вже, вірю, вірю, годі…

Швидко простукали чиїсь кроки. Відчинилися й зачинилися вхідні двері; втікача ніхто не переслідував. Усі дивилися на сцену, де на важких бурульках сталактитів мінилися відблиски води.

Важкий подих звіра — не дрібного, проте й не великого. Біла тінь, що мигнула в далекому темному кутку.

Прогуркотіло, обсипаючись, каміння. Стихає луна; Паула мимоволі напружила вуха, намагаючись зрозуміти, скільки переходів ведуть із залу і чи є провали та тріщини.

Шлюбне ревіння барбака — далеко, не страшно…

Луна.

Знову біла тінь; танок жуків під стелею. Запах води й цвілі.

Важкий подих.

І — перекриває одночасно все, гасячи собою і воду, й лишайники, і жуків, — миттєва чорна тінь, тінь саага. Злякані зойки в залі.

Дихання уривається. Але й тіні вже нема — як і раніше спалахують відблиски води, як і раніше виписують свої спіралі жуки, зеленкувато світяться лишайники…

Паула відчула, як відливає кров з лиця. Як німіють у темряві щоки.

Прямо під сталактитом лежав, підставивши біле чоло водяним відблискам, юнак-заїка, у білій прозорій сорочці, і тонку шию його охоплювала петля яскраво-червоного шарфа. Шовковий шарф стелився майже через усю сцену — червоний блискучий потік…

Пауза нестерпна, млосна.

З темряви вийшов, волочачи за собою канчука, чорний чоловік з обличчям, закритим чорною маскою.

Зупинився над тілом юнака. Паула, а з нею і весь зал бачили, як байдуже блискають гострі очі в прорізах тканини. Єгер постояв хвилину, а потім рушив, так само повільно, волочачи за собою канчука, й канчук протягся по тілу юнака, наче перекреслюючи його, як сита, вдоволена змія.

Раман стояв за лаштунками. Він не знав, що відбувалося в залі, зараз йому не хотілося цього знати. Він дивився, як Ліца ридає над тілом загиблого чоловіка.

Він знав, що думає в цю мить Алеріш, чиє розслаблене тіло з червоним шарфом на шиї лежить зараз в обіймах Ліци. Він думає: от і все. Відпрацював, відіграв; бідний Алеріш, він хвилювався дужче за всіх, він боявся заїкатись — і заїкався більше, ніж завжди…

Раман знав, що так буде.

Зараз він стояв і дивився, як по Ліциних щоках котяться справжні сльози. Якщо покуштувати на смак — вони будуть гіркі, ще цілу годину після вистави Ліца проживе в апатії, вичавлена, мов лимон, позбавлена емоцій…

Остання хвилина.

Музика, від якої в нього, Рамана, щоразу холонуть долоні. Фінал; незворушний ведучий за сценою схиляється до свого мікрофона й пошепки командує: «Завіса…»

Оксамитові полотнища з’їжджаються.

Ось геть мала щілина лишилася… Ось… завіса зімкнулась, наче губи.

Виставу закінчено.

Раман перевів дух.

У залі тривала могильна тиша. Занадто довго, здається, вже минуло хвилин десять…

Його актори стояли за лаштунками, бліді й мовчазні. Атласні камзоли, розкішні, якщо дивитися із залу, здавалися зараз пітними й м’ятими. І заплямованими гримом.

Кожного з них просто зараз можна поздоровляти з дебютом. Проте ніхто не спішить радіти — всі дивляться на Ковича, а зал за непевною стіною завіси мовчить…

Раман пройшов на сцену, до завмерлої, заціпенілої Ліци, до Алеріша, який трохи піднявся на лікті; на вилиці в хлопця кровоточило садно. Коли це він устиг упасти?..

Він обійняв їх, обійняв двома руками — у цю саму мить зал заволав так, що навіть незворушний ведучий здивовано підняв голову.

Оплески. Свист. Крики «Браво», крики «Слава», крики «Не можна», «Ганьба»… Раман піймав питальний погляд ведучого і кивнув, і ведучий щось неголосно буркнув у мікрофон, і завіса почала розходитись, і перші, кого побачив Кович у буйному, радісному, обуреному, вилізлому зі шкури залі, були високий хлопець з телекамерою і Паула Німробець, непорушна серед бурі, її раз у раз закривали чиїсь спини — нерухому, заціпенілу Паулу.

Прожектори сліпили, не даючи до ладу роздивитися, що відбувається в залі; він стояв посеред сцени, Ліца висіла на ньому, мов проколота повітряна кулька, Алеріш спирався на його лікоть — у якусь мить Раманові здалося, що все це — і портал, і лаштунки, й колосники, й сам дах — висять на ньому, тримаються на ньому, аби не впасти…

Алеріш смикав край червоного шовкового шарфа й намагався зобразити усмішку — хоч Раман суворо втокмачував йому, що всміхатися під час поклону не потрібно, навіть небажано…

— От і все, — сказав він Ліці. — Молодець.

Вона знову заплакала — тепер без сліз.

Треба було щось сказати публіці — про дебюти, про молодих акторів, але Раман знав, що не вичавить зараз і слова. Завіса закрилася й розкрилася знову, й закрилася знову, і знову, і ще…

Публіка з ногами вилазила на сидіння. Звідкись притягли кошик квітів — хоч Раман людською мовою просив не приносити квітів на ГЕНЕРАЛЬНИЙ ПРОГІН!..

Це прем’єра, сказав він собі сухо. І підняв очі — туди, де в бельетажі стояли, аплодуючи, люди у вишуканих темних костюмах.

— Касета?!

Паула схопила його мертвою хваткою за рукав. Потім випустила; сказала, чомусь дивлячись униз:

— Так.

— Що «так»?

— Це… — вона підняла очі, і він побачив, що вони червоні. Це… так. Це… краще, ніж «Дівчинка й ворони».

У нього не було часу, щоб оцінити її комплімент.

— Касету!..

— Її ж перегнати… вона ж…

— Касету, мені, зараз.

Оператор, високий хлопець на ім’я, здається, Сава, здивовано підняв брови:

— Касета — власність телестудії.

— А вистава — моя власність! — гаркнув Раман, одночасно струшуючи з плеча й рукавів чиїсь настирні, спраглі спілкування руки. — Касету — або я вам камеру розіб’ю!!

Напевно, на Рамановому обличчі читалася ця його готовність не тільки камеру, але й самого Саву розмазати по стіні; хлопець моргнув і невдоволено подивився на Паулу:

— Віддати? Ви так домовлялися?

— Віддай, — сказала Паула швидко. — Ми потім візьмемо й переженемо.

Хлопець знизав плечима.

Вони стояли в центрі людського виру, вони були центром його, бо до Ковича лізли й перли з усіх боків, простягали долоні й мікрофони, і якісь квіти, і якісь слова; взявши в руки масивну професійну касету, Раман якось одразу зрозумів, що Паула має рацію, що ця касета не влізе у звичайний магнітофон, що її треба терміново розмножити, перегнати…

Він конвульсивно озирнувся, ніби боявся побачити за спиною неуважне й доброзичливе обличчя пана Тритана Тодіна.

Та боявся він даремно. На обличчях, які його оточували, були захват, обурення, благоговіння, навіть страх; жодного неуважного ввічливого обличчя.

Очевидно, люди з такими обличчями зараз розсаджуються по машинах. Щоб в офісі Триглава, у спокійній обстановці, досхочу поосуджувати суспільну мораль.





Розділ одинадцятий




Коло ганку охоронець, який привіз Паулу з театру, передав її з рук у руки іншому — тому, що наглядав за будинком. Паула пройшла до себе, на ходу стягуючи одяг, здуваючи пасемця волосся, щоб не падали на очі; ванна наповнилася за п’ять хвилин, Паула бухнулась у воду, безжально забризкавши кахельну підлогу водою та піною.

Її тіло було гаряче й легке. Усе життя здавалося яскравою, безтурботною плямою посередині строкатої палітри, і, дивлячись на власні білі коліна, які круглими острівцями здіймалися над водою, Паула думала про море, пальми та далекі береги.

Потім їй узагалі перехотілося думати. Усякі думки втратили свій сенс — вона була по вуха сповнена ВІДЧУТТІВ.

Чому вистава з трагічним фіналом — дійство, яке змусило її боятися й плакати, — чому вона лишила по собі такий світлий, щасливий спогад? Леткий шлейф у пам’яті? Бажання любити?

Їй захотілося, щоб скоріше повернувся Тритан.

/й цілком щиро цього захотілося, проте з цієї миті її існування втратило колишню безтурботність. Вона вилізла з ванни, насухо витерлася Тритановим картатим рушником, накинула халат і пройшла в кімнату, до телефону.

У кабінеті Ковича ніхто не брав слухавки. На мить Паулі захотілось опинитися там — у театрі, де за традицією накрито столи, де святкують колосальний дебют, де всі щасливі й Падають від утоми…

Вона набрала Тританів робочий телефон. Чемна дівчина — цікаво, що дівчата весь час міняються, — повідомила їй, що пан Тодін на нараді.

Паула подзвонила Стефані й почала докладно розповідати їй про прем’єру, але якраз у цю мить десь на задньому плані заверещав Митик, і Стефана теж закричала, обіцяючи віддати сина мавпам на виховання, і розмову довелося перервати з технічних причин…

Потім вона задрімала на дивані, підібгавши під себе босі ноги.

Тритан повернувся в сутінках. Тритан постояв у дверях, не вмикаючи світла, Паула прокинулася від самої його присутності.

— Це ти?

Він нарешті клацнув вимикачем, і Паула побачила його обличчя.

І рвучко сіла на дивані.





* * *




Раман заборонив святкувати генеральний прогін як прем’єру. Завтра, сказав він завідувачеві трупи, активістові всіляких свят та відзначань. Урочистість буде завтра, сьогодні звичайний робочий момент…

Зауважень він робити не став. Подякував усім, ще раз поцілував Ліцу й поїхав додому.

Бо сидіти в кабінеті й прислухатися до телефону в нього не було сили. Якщо він знадобиться — знайдуть і вдома…

У спальні ледь чутно пахло Ліциними парфумами. У кімнаті шарами лежала неторкана пилюка; Раман сів у крісло й поклав на стіл перед собою громіздку тригодинну касету.

Можливо, в нього манія переслідування? Можливо, нічого не станеться, єгер Тодін досхочу натішиться його сіпанням і завтра з’явиться поздоровити з прем’єрою?

Не бреши собі, сказав тверезий і байдужий внутрішній голос. Треба було дати людям відсвяткувати СЬОГОДНІ…

Він раптом зрозумів, що не сидить у кріслі — стоїть посеред кімнати, стискаючи в руках касету, і що руки трясуться.

Він таки зробив у житті щось, варте чиєїсь ненависті й чийогось страху. Зміг. Бо сам акт перегляду вистави комісією — ознака непевності, слабкості й страху.

Вони бояться Паули, бо вона самим фактом свого існування загрожує зруйнувати усталений світ.

Тепер вони ненавидять його, Рамана, бо він уміє зробити те саме, але тільки фактом своєї роботи… своєї, красиво кажучи, творчості…

Дурниці, сказав тверезий внутрішній голос. Ти нічого не хотів руйнувати. Ти нікому не прагнув допекти. Ти хотів просто голосно сказати про те, що тебе мучить…

Різко задзвонив телефон. Раман здригнувся, майже фізично відчуваючи, як значна частина його волосся втрачає колір, стаючи блякло-білою, старечою.

Дзвонила колишня дружина. У програмі новин передавали про якусь виставу — чи можна хлопчикові сходити в найближчі вихідні? Усе-таки краще, ніж тинятися по вулицях або ганяти у дворі м’яча…

Він стримався й пообіцяв їй контрамарочку. Люб’язно закруглив розмову й поклав слухавку — поряд з телефоном.

Нехай його номер відповідає короткими гудками. Ще хоч півгодини…

Від кого ти ховаєшся, спитав тверезий внутрішній голос.

Раман йому не відповів.





* * *




Він стояв у дверях так довго, що їй стало холодно. Вона щільніше загорнула халат, сказала, дивлячись у колись смагляве, а тепер просто почорніле, як хмара, лице:

— Заходь…

Тритан не зрушив з місця.

Паула нерішуче опустила ногу з дивана:

— Щось сталося?

— Нічого, — відповів він зненацька спокійно. — Нічого особливого.

— Я спала, — сказала вона винувато. — Я… кажуть — «щаслива по вуха». Бо, ну ти розумієш… вистава…

Куточок його рота смикнувся й поїхав униз. Це було так дивно, так страшно й незвично — у Тритана, вічно трошки неуважного, спокійного й доброзичливого! — що Паула захлинулася власними словами.

— Чого ти мені не сказала?!

Їй здалося, що її торкнувся єгерський канчук.

Тритан нерухомо стояв у дверях, і лице в нього було таке, ніби от зараз, у цю хвилину він зірве її з дивана і жбурне головою об підлогу, так, щоб хруснули шийні хребці.

— Чого ти не сказала мені, що тобі дзвонили?! Що з тобою був зв’язок, чому ТИ, Пауло, МЕНІ про це не сказала?!

Вона мовчала, забившись у кут, притиснувшись спиною до диванної подушки.

— Відповідай!

Вона виставила перед собою руки — наче тремтячий заслін з розчепірених пальців міг її від чогось захистити:

— Не…

І він нарешті побачив у її очах своє власне відображення. Повільно розтис стиснуті кулаки, перевів подих; Паула сиділа не ворушачись.

— Пауло, ти собі не уявляєш, яке ти зробила… ця твоя дурість… забудькуватість, я не знаю, що… як… чому?! Чому ти мені не сказала, ти можеш пояснити?

— Я н-не знала, що це в-важливо, — промимрила вона заїкаючись.

Його губи знову смикнулися:

— Не бреши. Знала. Чого не сказала?

Вона скорчилась і заридала. Тритан, як і раніше, стояв у дверях, Паула фізично відчувала важкий погляд, що лежить на її голій шиї. На четвертому хребці, що вивільнився з-під халата…

— Ця його вистава, — нарешті сказав він глухо. — Сон рябої кобили. Лайно… Я повторюю їм про контроль. Обіцяю, доводжу… повну безпеку… І одержую оце таке… від тебе. Чому?..

Він розвернувся й вийшов, лишивши ридаючу Паулу на дивані та нерухому тінь знудженого охоронця на білій, білій стіні.





* * *




Телефон задзвонив о восьмій вечора. Не торкаючись слухавки, Раман уже знав, хто й навіщо дзвонить.

— Добрий вечір, пане Кович, вибачте, що турбуємо вас невчасно… Це служба інформації Триглава. Ви не могли б зайти до нас зараз, це недалеко, ми пошлемо машину?

— Я зайнятий, — сказав він, точніше, йому здалося, що сказав, бо слухавка стурбовано перепитала:

— Алло, пане Кович, ви чуєте?

— Я зайнятий, — сказав він, зібравши докупи всю свою лють. — Якщо хочете — завтра в цей же час.

— Завтра, — голос став сумний, — це вже не матиме сенсу… Не приховую, пане Кович, у нас для вас сумна звістка. Як відомо, на генеральному прогоні була присутня комісія з суспільної моралі…

Раман поклав слухавку.

Плювати.

Він плювати хотів на всі постанови Триглава. Він не підкоряється Триглаву, його безпосереднє начальство сидить в Управлінні…

Дев’ята година вечора. Кому, кому дзвонити?!

— Я вам покажу, — бурмотів він, гарячково шарпаючи нотатник. — Я вам покажу — комісія моралі…

Потім схопило серце — різко, як ніколи в житті, він устиг тільки схопити ротом повітря й опуститися на підлогу, конвульсивно притискаючи до грудей той-таки непотрібний телефонний довідник.

Не ламай комедії, сказав тверезий внутрішній голос. Ти знав. Треба було, щоб сьогодні відсвяткували…

— Плювати, — сказав він, корчачись від болю.

І світло жовтої настільної лампи повільно потьмяніло в його очах.





* * *




О десятій вечора вона здригнулася від телефонного дзвінка.

— Пауло, — сухий Тританів голос у слухавці. — Збирай речі.

Вона не стрималася й схлипнула. Увесь цей час їй було погано, дуже погано. Чорно, непроглядно, важко й задушливо.

— Пауло, — голос у слухавці трохи пом’якшав. — Нічого страшного. Просто збери свої речі, небагато, одну валізу… Все, що ти хотіла б узяти. У тебе є час.

— Я Стефані подзвоню, — сказала вона крізь схлипи.

Тритан помовчав.

— Знаєш… Не варто. Вона одразу ж примчить, почне… Одно слово, подумай, чи варто?

— Я людина, — сказала вона ледве чутно. — Я хочу просто… хочу спокійно жити.

— Так буде, — сказав Тритан зненацька ласкаво. — Не плач. Усе владнається — незабаром… Я приїду до дванадцятої, будь готова, добре?

— Я ж ХОТІЛА тобі сказати, — прошептала вона через силу. — Я ж збиралася… сказала б, я…

— Нічого страшного. Тепер не має значення… Бувай.

Короткі гудки.





* * *




Біля одинадцятої вечора у квартирі Ковича пролунав дзвінок у двері.

Раман сидів у кріслі. «Швидка» п’ять хвилин як поїхала; у кімнаті пахло так, як ніколи не пахне житло здорової людини, проте Раман почувався краще. Уже нічого.

Коли пролунав дзвінок, Раман подумав про двох молоденьких лікарок зі «швидкої», які, можливо, вирішили, що двох автографів на двох листівках буде замало, що за працю з устромляння шприца в режисерське сідало варто додати ще щось, наприклад, аналіз сечі на сувеніри…

— Заходьте! — крикнув він. Навряд чи крик вийшов хоч трохи голосний.

Той, хто дзвонив у двері, скористався запрошенням і зайшов. І по кроках його, широких і м’яких, Раман зрозумів, що реготухи зі «швидкої» тут ні при чому.

— Рамане? Це я.

Кович піднявся в кріслі, але одразу опустився назад.

Он як. Прийшов поставити крапку. Побачити його слабкість, побачити, як трясуться руки, а може, якщо пощастить, навіть і сльози…

Єгер.

Темна фігура у дверях перегородила світло, що падало з кухні.

— Рамане. Я прийшов сказати, що ви великий режисер.

Кович мовчав.

Треба було попросити реготух залишити відчинену кватирку. Тоді зрадницькі запахи лікарні вивітрилися б скоріше.

— Те, що ви зробили… це великий спектакль. Ви талановитіший за самого Скроя… Хоч його називають Вічним Драматургом. Ви поставили вічну виставу.

— Знущаєтеся? — запитав Раман хрипко.

Той, у дверях, похитав головою:

— Ні. Якби ваша вистава була бездарна… ну, хоч би ординарна. Ну просто вдала… вона мала б право на життя.

Надворі співали. Йшли, напевне, обійнявшись, веселі студенти й співали, співали, горлали…

— Усе, що народилося, — сказав Раман через силу, — має право на життя.

— Крім тих випадків, коли воно несе в собі смерть.

Раман перехопив його погляд. Тритан дивився на коробку касети, що сиротливо лежала на краю стола.

— Мистецтво, — сказав Раман люто, — не може нести смерть.

Пісня під вікнами віддалялася й віддалялася, щоб там, десь уже на сусідній вулиці, вибухнути сміхом і дівчачим радісним вереском.

Чоловік, що стояв у дверях, підніс до очей циферблат годинника:

— У мене мало часу. П’ять хвилин.

— Навіщо ви прийшли?!

— Щоб дещо вам сказати.

Тритан трошки відступив — жовта смуга світла, пробиваючись з кухні, лягла йому на лице.

— Я прийшов сказати вам, Кович, що ви геніальний режисер. Я прийшов сказати, що ви жалюгідний самозакоханий егоїст. Сліпець, що суне напролом. Я чудово розумію, що ви зараз відчуваєте, але мені вас не шкода. Я хочу, щоб ви знали: своєю виставою… я ж просив, я ж попереджував!., своєю виставою ви, здається, занапастили Паулу.

Стало тихо. Не шуміли під вікнами, і навіть бур’яни, які розрослися за літо у квіткових ящиках на балконі, не шелестіли під першим осіннім вітром. І мовчав цвіркун, що оселився на кухні.

— Ви реалізувалися, — сказав Тритан пошепки. — Ви це зробили, вас є з чим поздоровити… Ви змусили їх думати про Печеру, про те, яка Печера бридка й страшна… Ви ніколи не бачили, як тисячі людей пруть одні на одних, стіна на стіну. Як вибухають… бомби, і летять на всі боки руки й ноги, виснуть на деревах… Війна… Ви такого слова… не усвідомлюєте. І ви, зрозуміло, не уявляєте, як це — на сто замків замикати двері, ходити по вулиці озираючись, заходити у власний під’їзд, тримаючи напоготові сталеву болванку… Як це — боятися за дочку, яка повертається зі школи. І нічого, нічого з цим страхом не вдієш. Ви ніколи… Ви змусили добрих глядачів плакати за бідолашними закоханими й боятися злого єгеря. А килимове бомбометання?! А ядерні боєголовки?! А мільйон закоханих, винищених за один день?! А ями, де по коліно води, де людей тримають місяцями? А «пелюстки»… Коли йдеш по чорному полю, і трава розсипається в тебе під ногами, з таким характерним… тріском…

Раман ковтнув слину.

Тритан Тодін стояв у дверях, хоч йому не так просто було втриматися на ногах. Раман ніколи не думав, що єгер може переживати такі почуття.

Чоловік, що стоЯв у дверях, побачив його реакцію. Губи його розтяглися в щось схоже на посмішку:

— Так, дивуйтесь. Дивуйтеся, пане Вічний Режисер.

— Що ви казали про Паулу? — запитав Раман хрипко.

Тританова посмішка перетворилася на вишкір:

— Паула… Обставини склалися так, що сам факт існування Паули… є загрозою сучасній цивілізації. Сьогодні, за відсутності координатора Охоронної глави, мені вдалось домогтися відстрочки… Бо Охоронна й Пізнавальна тягнуть, як завжди, в різні боки. Бо сьогодні мене ще слухали… Проте завтра…

— Тільки торкніться до неї, — сказав Раман, раптом відчувши в собі досить сили, щоб підвестися з крісла, — нехай тільки її торкнуться, співкоординаторе, і я…

— Дурень ви, — сказав Тодін тихо. — По-перше, після сьогоднішнього я вже не співкоординатор. По-друге… що ви знаєте про вакуумну бомбу, сааг сім тисяч-прим?!

На якусь мить Раманові здалося, що Тодін з’їхав з глузду.

— Що? — перепитав він механічно.

— Сааг сім тисяч-прим, — втомлено сказав Тритан, — це ваш ідентифікаційний номер у базі даних… у великому комп’ютері Триглава.

Знов стало тихо, однак осінній вітер цього разу осмілів, і бур’яни в квітковому ящику зашелестіли неголосно й сухо, наче папір.

— Де Паула?! — різко запитав Кович.

Тодін відвернувся:

— Про Паулу треба було думати раніше. І вам, та й… Якби ж я знав, що це буде ТАКА вистава! Я б не зупинився перед тим, щоб підпалити весь ваш… театрик…

Він розвернувся й рушив до виходу, перекидаючи на ходу якісь табурети, коробки, що давно заполонили безнадійним мотлохом просторий передпокій Раманової квартири.

Раман хотів кинутися вслід, але в нього підкосилися ноги. Лікаркам-реготухам зі «швидкої» треба було вколоти йому щось ефективніше.





* * *




Тритан повернувся, як і обіцяв, до півночі; чверть на першу прийшла машина, а ще через п’ять хвилин задзвонив телефон, і, ймовірно, повідомлення було радісне, бо машина пішла в ніч, піймавши облизня, а Тритан, до якого ненадовго повернувся звичайний розслаблений стан, обійняв Паулу й пригорнув її до себе так, що трохи не хруснули ребра.

— Ми не поїдемо? — спитала вона, напівзадушена.

— Ми поїдемо завтра, — сказав він неуважно. — Чи навіть післязавтра… А може — чом би й ні? — взагалі не поїдемо… Лягаймо спати.

Та спати не довелось.

Вони дуже довго лежали в темряві, взявшись за руки; в обох не було сили на кохання, обоє не могли заснути.

— Випиймо мікстури? — запропонувала Паула пошепки.

— Випиймо, — теж пошепки погодився Тритан. — Тільки краще не мікстури, а вина…

Паула радісно погодилась, Тритан устав, поліз у шафу і знайшов там коробку довгих, мов сталактити, кручених зелених свічок:

— Влаштуймо собі «Ніч»… Ресторанчик «Ніч», ти пам’ятаєш?

«Що мені подобається, Пауло, то це можливість вільно поводитися з порою доби. Посидів серед ночі — виходиш у день чи у вечір…» — «Вибачте, а котра година?» — «Пів на сьому. Ви поспішаєте?» — «Ні…»

Шкода, подумала Паула, що не можна вийти звідси, з цієї ночі, у день чи вечір. У сонячний день три місяці тому… Чи рік… Чи принаймні через рік…

Тритан чаклував, прилаштовуючи свічки навколо стола. І на спинку стільця, і на шафу, й на підлогу, і перед дзеркалом; Паула сиділа на ліжку, підібгавши ноги, й дивилась, як перевтілюється кімната.

— Бачиш, Пауло… Є речі, про які не можна сказати. Які можна тільки зробити.

Паула примружилася. Кімната потопала у свічках, кімната пливла, мов корабель серед зірок, жовтогарячі вогники нагадали їй про виставу, про смолоскипи, про музику, від якої мороз по спині, про попелястоволосу дівчину і про Ковича, як він стояв під час поклону, яке в нього було лице…

Їй не хотілося вина. Вона тільки пригубила високий келих.

…Безмежний зелений простір. Сині квіти зливаються з синім небом… Мчать назустріч, назустріч, назу… Наче падає літак… Зараз уріжеться, впаде у волошки, зараз…

— Як я втомився, Пауло, — сказав Тритан, і язички свічок зеленими цятками відбилися в його очах. — Як я скажено втомився…

Пахло розтопленим воском.

Вона тицьнулася лицем у теплі груди свого чоловіка.

Вона пам’ятала всі його запахи. Вона вірила в нього, як рибалка під час шторму вірить у свій човен. Як акробат під куполом цирку вірить у невидимий тросик страховки.

— Тритане, я…

Рівно й високо стояли жовті язички свічок.

— Так, маленька. Не турбуйся. Усе буде в повному порядку.





* * *




Печера мовчала. Печера наче поменшала; нижче опустилася стеля, повужчали коридори, царна йшла вперед, здригаючись на кожному кроці, ніби боячись уткнутися врешті-решт у глуху стіну, яка все замкне.

Ніде не дзюрчала вода. Мох під ногами був сухий і ламався з ледь чутним характерним тріском.

Лишайники добиралися до самої стелі, відмерлі їхні клапті звішувалися гірляндами. Царна йшла, пригинаючи голову, боячись зачепити зеленуваті клапті напруженим білим вухом.

Не вовтузились комахи у вологих щілинах. Не лопались оболонки личинок. Царна йшла й чула тільки себе.

І, може, ще трошки — вітер.

Царна йшла; їй здавалося, що її кличуть, але це не був заклик самця, це не був заклик джерела чи запах вільного пасовиська; царна не бажала йти на заклик — та все-таки йшла.

Попереду відкрився просвіток; напевно, під склепінням цього залу роїлися незліченні тисячі вогненних жуків, бо навіть самоцвітне каміння, що лежало коло його порога, блищало й переливалося безліччю вогнів. Кольорові іскри спалахували — й гасли; заворожена видовищем, царна сповільнила крок.

Ось він, великий і світлий зал. Тремтячи, злякано стрижучи вухами, царна переступила кам’яний поріг і завмерла, бо вуха її говорили, що боятися нічого, проте посеред залу…

Посеред залу стояв той, чорний, з канчуком в опущеній руці.

Її страх був схожий на смертельну втому. Сильніше застукало серце, проте коліна підігнулися, вкладаючи волохате тіло на підстилку з каміння. Зал, сталактити, фігура з канчуком — усе затяглося серпанком, гойднулося, попливло.

Той, що стояв з канчуком, ступнув уперед.

Вона покірно чекала. Його присутність убила в ній волю до життя. Геть-чисто. Досуха.

Вона покірно чекала, але той, що йшов з канчуком, раптом обернувся.

І, наче повторюючи давній сон, з темряви виступив інший — теж з канчуком. У спадаючому до п’ят чорному вбранні.

Царна знала, що буде далі. Коли дві істоти з канчуками стають одна проти одної…

Коли канчуки танцюють свій танець і, стикаючись, розкидають хмари біло-блакитних тріскучих іскор…

Коли…

Два єгері стояли один перед одним.

Той, що йшов убивати Паулу, підняв канчука.

Той, що прагнув йому завадити, ступнув уперед, і царна почула звук, який нічого їй не говорив, — звук людської мови…

Той, що з’явився другим, прагнув бійки. Канчук його здійнявся в повітря, перерізав вітер одразу в кількох місцях і знову здійнявся, цілячись у шию суперника.

Але суперник не бажав двобою.

Суперник підняв руку, і з руки його вилетіла блискавка. Майже беззвучно, з глухим самотнім ляском.

Блискавка не долетіла до того, що грався з канчуком. Але щось, невидиме царні, долетіло; через мить канчук уже лежав, безпорадний, на камінні.

Той, що хвилину тому стояв між царною та її смертю, тепер здивовано дивився на суперника, притискаючи руки до грудей.

А потім ліг поряд зі своїм канчуком. Обережно ліг, наче боявся поранитись.

…Жах її був сильніший за покору.

Ніби прорвавши липку завісу, вона мчала по переходах, і цокіт ратичок, відбиваючись од стін, показував їй, де вихід.





* * *




Чорні короткі ґнотики тонули в калюжках застиглого парафіну. Свічки згоріли, не залишивши навіть пнів. Уся кімната залита була кольоровим воском.

Вона ще відчувала запах Печери. Вона ще чула згасаючий тупіт ратичок.

Ніколи в житті, навіть утікши від іклів саага…

Ніколи в житті вона не пам’ятала про події в Печері так яскраво й виразно.

Наче це сталося не з царною. Наче це справді сталося з нею, Паулою Німробець… Асистенткою… Ні, третім режисером на телебаченні…

І тому вона лежала, звикаючи до свого людського, розпростертого під простирадлами тіла.

І потилицею відчувала його руку. Смагляву, занадто темну серед білих простирадл руку, яка її обіймає.

Ні, сказала вона собі. Це був сон. Просто поганий сон… Просто сон про Печеру.

Смаглява рука була холодна.

— Тритане, — покликала Паула так голосно, як тільки могла. — Тритане!..

Смаглява рука була тверда. У Паули затерпла потилиця.

— Тритане, — вона вперто не хотіла повертати голову. — Тритане!!

Рука, що її обіймала, безсило сковзнула в купу білих, м’ятих, пропахлих воском простирадл.





* * *




Він міг би подзвонити завідувачу трупи, щоб той сам, офіційно, довів до відома колективу рішення комісії з моралі… До речі, а де документальне підтвердження? Де папір з гербами, в якому «Першу ніч» оголошено закритою для публічного показу?

Утім, байдуже. Раман прекрасно знав, що на першу ж його вимогу йому пред’являть і папір…

Він цілком міг би перекласти цей вантаж на завідувача трупи… та на кого завгодно. Тим більше що до пів на шосту ранку здавалося, що вибору в нього й так не буде — стара руїна, підкошена серцевим нападом, він не зможе встати з ліжка…

А о пів на шосту він додумався єдиною жменею прийняти всі ліки, залишені лікарками зі «швидкої».

І зрозумів, що дзвонити завтрупи нізащо не стане.

Нікому не дзвонитиме. Вирушить сам.

З-під відчинених балконних дверей тягло холодом. Ніч була волога й вітряна; лежачи без сну, він досхочу наслухався шелесту й скрипу, ніби дерева, боячись осені, поспіхом виливали одне одному свої страхи…

Він насилу встав, дошкандибав до ванної і, побачивши в дзеркалі своє обличчя, брудно вилаявся.

Брудно, але дуже тихо. Не тому, що боявся збентежити власне відображення, а тому, що на голосну лайку не вистачало сили.

Дзенькнув вхідний дзвінок. Якось дуже обережно, наче боячись потривожити; Раман смикнувся й подивився на годинник: шоста ранку…

— Заходьте, — хотів крикнути, але крику не вийшло; стягши з гачка обдертий смугастий халат, він побрів у передпокій — права нога боса, ліва — взута в капець з чорним синтетичним ворсом.

На сходовому майданчику стояла Паула Німробець. У великій, не по зросту, чоловічій куртці; вона сахнулася, побачивши його лице, а він злякався, зустрівшись з нею очима.

Бо очі були сухі й гарячкові, просто хворі, божевільні.

— Я втекла, — винувато пробурмотіла вона, кутаючись у куртку. — Я від них… дурнів… утекла… Але в мене маячок. Мені все одно не втекти…

— Пауло…

— Тритана вбили, — сказала вона якось навіть весело. — Сон його був глибокий… але смерть прийшла зовсім не природно, бо його застрелили в Печері з цього… з самостріла… а він казав, що в Печері самострілів немає…

— Пауло?!

Він затяг її в квартиру, озирнувся, мов сліпий, кинувся до телефону, на ходу прикидаючи, хто зараз потрібніший — психіатр, кардіолог, гінеколог, Другий радник?!

— Не треба! — скрикнула Паула за його спиною. — Не треба нікому дзвонити…

Він безпорадно опустив слухавку на важіль.

— Лікарнею пахне, — сказала Паула пошепки. — Ви… чого це, га?..

— Стимулятори, — повторив Раман ввічливій аптекарці. — Щоб не заснути щонайменше дві доби. Мені треба для роботи.

— Пане Рамане, — чемна аптекарка вжахнулася. — Стимулятори в поєднанні з цілою батареєю серцевих…

— Серцеві — не для мене, — збрехав він терпляче, хоч увесь його вигляд, його набрякле обличчя й хворі очі свідчили про протилежне.

— Пане Рамане, обов’язково проконсультуйтеся з лікарем…

— Обов’язково.

Він вийшов з аптеки, притискаючи до боку яскраво-червоний важкий пакет; навпроти під’їзду, на вулиці Кленів, стояла довга сіра машина. Стояла собі спокійно, не ховаючись, не вимикаючи фар, — просто сіра машина, сьома ранку…

«Охоронна й Пізнавальна вічно тягнуть у різні боки».

Значить, це люди з Охоронної віддали перевагу сірому перед усіма іншими кольорами? Принаймні якщо йдеться про машини?..

Можливо, я й винен перед тобою, єгере Тодін, думав Раман, долаючи п’ять сходинок до ліфта. Ти сміятимешся, але мені здається, що ми не договорили, думав він, чекаючи, поки важка туша в затягнутій сіткою шахті сповзе вниз і відчинить двері. Ми не досперечались, а останній аргумент, як виявилося, не за мною і навіть не за тобою, але ж ти знав, що так складеться, єгере Тодін, якби ти в потрібний момент одійшов убік — цілий би лишився, і ми б ще поговорили…

Зрештою, тоді говорити нам би не було про що.

Сьома нуль п’ять, сіра машина, як і раніше, стоїть коло під’їзду, однак Паула може не тривожитись — ніхто її не зачепить. На багатьох моніторах спокійно дрімає зелений світлячок, ось вона, та Паула, що загрожує цивілізації, і жити Паулі лишилося ще цілі дві доби…

Бо навіть зі стимулятором на третю добу вона, напевно, все-таки захоче спати, і сон її буде глибокий.

Він подзвонив у приймальню Адміністратора — там здивувались, проте чемно погодилися записати його, всесвітньо відомого режисера, на прийом на наступний вівторок.

— Мені треба побачитися з Адміністратором сьогодні, — переконував він незнайомого чиновника, бо нікого з його знайомих чиновників, на лихо, не було на місці.

— Але, пане Кович, це неможливо… Абсолютно неможливо, звертайтеся в Управління, звертайтеся до Радника з питань культури…

Раман кинув слухавку.

— Я їм покажу, — він бурмотів, крокуючи по кімнаті, а Паула сиділа на дивані, як і раніше, мерзлякувато кутаючись у чоловічу куртку. — Я підніму всіх на ноги, навколо тебе, Пауло, ходитиме кільце кореспондентів, вони не посміють… Це маячня, це дикість, хіба ми живемо в божевільні?!

— Ми гаємо час, — сказала Паула тихо.

— Що?

— Ми гаємо час. Ніхто вас не послухає, Рамане.

Вона говорила, ледь розтискаючи губи. І дивилася не на співрозмовника — мимо, вдалину, і очі були як і раніше сухі, гарячкові, і Рамана вдруге в житті охопило щемливе, хворобливе почуття.

Жалість.

Він скреготнув зубами й наполегливим дзвінком підняв з ліжка приятеля-журналіста, того, що носив на краватці скляну комашку-сонечко.

— Кович? Що, що з виставою, я сьогодні хотів…

Раман перебив його навіть різкіше, ніж треба було; втім, через хвилину співрозмовник, своєю чергою, перебив його теж:

— Знову Німробець?! Та ти знаєш, яких чортів мені дали того разу, коли, замість стати жертвою цієї твоєї змови, вона вискочила заміж за цього, як ти казав, її наглядача, Тодіна? Рамане, я тебе дуже ціную і поважаю, але тема нещасної Німробець трохи протухла, ти так не вважаєш?

— Тодін, — почав Раман злобливо, — цей Тодін, між іншим…

І затнувся. Покосився на Паулу і прикусив язика.

Далі розмова взагалі не клеїлась; Раман роздратовано кинув слухавку — і зустрівся з на диво спокійним, замороженим поглядом Паули.

— Я ж казала… Ніхто не повірить.

Раман плюнув, потягнувся до слухавки знову, але раптовий біль у серці не дав йому закінчити рух.

— Цікаво, — сказала Паула, дивлячись, як він, скорчившись, вивуджує з упаковки яскраву капсулу, — про Тританову смерть повідомлять по телевізору?..

Раман здивовано на неї озирнувся.

Вона сиділа, зчепивши пальці, і кісточки їх не просто побіліли — посиніли, мов у мерця.

О восьмій годині телефон заговорив сам — і вже не замовкав ні на хвилину. Дзвонили з газет і телепрограм, дзвонили розгублені, здивовані, присутні й не присутні на генеральному прогоні, всі жадали пояснень, хто переживав, хто зловтішався; о дев’ятій Паула сказала тим самим мертвим, відчуженим голосом:

— Зніміть слухавку, хай лежить… Зараз треба… подзвонити Розганяєві.

Раман визирнув у вікно; сіра машина, як і раніше, стояла навпроти під’їзду. Йому навіть стало здаватися, що це саме та машина. Яка мала шанс збити Паулу в найперший день їхнього з Раманом знайомства…

— Зайнято, — безпорадно сказала Паула в нього за спиною. — Весь час зайнято… І в них, напевно, те саме, бо Розганяй анонсував…

Вона не договорила.

Треба ввімкнути телевізор, подумав Раман мляво. І радіо теж треба ввімкнути, ану ж що-небудь почуємо…

— Алло, — швидко сказала Паула в трубку, — Лора? Так. Я знаю. Так, я знаю… Що? Касета, — вона швидко глянула на Рамана, касета в Ковича… Так. Так… Зараз? — вона відвела слухавку від лиця, обернулася до Рамана: — Увімкніть… Там анонс…

Пульт телевізора виявився чомусь під високою горою запилюжених старих газет; Раман піймав четвертий канал, на екрані був сам він, Кович, на сцені, розкланювався разом з акторами після якоїсь вистави, здається, «Блакитного Рогу»… Веселий і ситий, і років на п’ять молодший, а проти сьогоднішнього — то й на всі десять…

— …обіцяє стати подією не тільки сезону, але й усього десятиліття. Театральні агентства багатьох країн світу вже закупили квитки на багато місяців наперед, команда театралів нашої країни поповниться загонами іноземних туристів… Сезон має бути гарячий, можливо, не всім нашим постійним глядачам пощастить саме цього року прорватися на прем’єру — для вас, тих, хто зберігає в гаманці заповітний квиток, і для вас, тих, хто й не розраховує одержати його найближчим часом… Дивіться завтра, о вісімнадцятій нуль-нуль, у передачі «Портал» — спеціальні матеріали про прем’єру «Першої ночі» в театрі Психологічної драми… Бесіда з режисером Раманом Ковичем, фрагменти вистави, все, що ви захочете знати про постановку Рамана Ковича «Перша ніч»!

— Так, Лоро, — сказала Паула глухо. — Так, ми дивимося… Ні, не з чоловіком. Ні… Що?!

На екрані шкірились одна одній театральні маски.

— Передачі ніхто не забороняв, — сказала Паула крізь зуби. — Це ж не просто рейтингова, це… А. Ну так… Трюк. Просто рекламний трюк Ковича, це точно, правильно, Лоро… Так. Напевно. Розганяй може підійти?..

На екрані з’явився службовий вхід, навіть вікна Раманового кабінету теж потрапили в кадр; мені треба в театр, подумав він утомлено. Бо, напевно, всі вже все знають… Легше, не треба повідомляти… Та все одно треба в театр, я повинен їх переконати… що це не кінець, що все ще повернеться…

Вистава жива, подумав він раптом жорстоко. Вистава — жива, вона просто… вона просто спить. Ніхто не перешкодить йому, Ковичу, щомісяця влаштовувати прогони… щоб підтримати… щоб…

Мумія, сказав тверезий внутрішній голос. Наче й жива, наче й мертва… Вистава, позбавлена глядача, не живе, як не живе риба на березі… Оболонка залишиться, але вивітриться суть. Зів’яне, зсохнеться…

— Четвертий канал просить у глядачів вибачення, — оксамитовим голосом повідомив диктор на тлі масок, що й далі шкірилися. З технічних причин замість анонсованої в передачі «Портал» інформації відбудеться оглядова екскурсія по театрах столиці. Про те, коли вийде в ефір анонсована передача, буде оголошено додатково…

Рекламний ролик.

Він продовжував бездумно дивитися в екран, коли в нього за спиною заговорила Паула.

— Добрий день, пане Мирель, — Паула говорила незворушно, і ця незворушність тривожила Рамана дедалі більше. — Так, я знаю… Касета готова… Чому?..

Якийсь час вона мовчала, слухаючи вібрування голосу в слухавці. Раман перемикав канали. Перший, одинадцятий, двадцять восьмий…

— …був глибокий, і…

Він устиг перемкнути канал, перш ніж Паула, що стояла спиною до екрана, встигла побачити спокійне, ледь неуважне лице Тритана Тодіна, що дивилося з фотографії в жалобній рамці. І перш ніж вона встигла почути стандартне формулювання некролога.

Ти був мерзотник, єгере Тодін, думав Раман, ти був брехун, але ти вмер так, що я почуваюся винним…

Коли Паула заговорила знову, Раман здригнувся. І злякано подивився їй в обличчя.

— Але ж, пане Мирель, — говорила Паула, і голос її брязкав, як залізна машинка. — Це справді ВЕЛИКИЙ спектакль. Я не розумію до кінця мотивів… комісії моралі… але передачі ж ніхто не закривав?! Її чекають, це буде…

Пауза. Паула мовчить, у слухавці тремтить, зривається, вібрує голос.

— Дарма, пане Мирель. Ні, до чого тут моя думка… Пан Тодін?..

Вона затнулась. Раман придушив у собі бажання вирвати слухавку з її рук і закричати Розганяєві у вухо всі, які знав, лайки.

— Пан Тодін зі мною згодний, — сказала Паула тим самим мертвим голосом, від якого Рамана проймав холод. — Потім. До побачення.

І вона поклала слухавку й обернулася до Рамана, але в цю мить телефон задзвонив знову, Паула механічно відповіла, з якоюсь навіть усмішкою:

— Алло…

І простягла слухавку Раманові:

— Це дівчина. Вона плаче.





* * *




Усі газети вийшли з маленьким, у рамочці, дуже ввічливим повідомленням служби інформації Триглава.

Після короткого повідомлення про те, що виставу «Перша ніч» у театрі Психологічної драми визнано неприйнятною для суспільної моралі, йшло розлоге вибачення перед громадянами міста. Охоронна глава, йшлося в повідомленні, усвідомлює всю напруженість ситуації і моральну шкоду, якої зазнає місто й особливо театр, однак шкода від публічної демонстрації вистави може бути незрівнянно більша. Провідні психіатри країни зійшлися на думці: виставу «Перша ніч» належить закрити як таку, що завдає однозначної шкоди психічному здоров’ю та моральним засадам глядача.

Після розмови з ридаючою Ліцою Раман спромігся зібратися й поїхати в театр; що він там говорив — згадати не міг ніяк; він отямився уже в таксі, мокрий і липкий од поту, з невгаваючим болем у грудях, і в лівій руці, і, здається, у всьому тілі. Він не хотів нагадувати побитого пса, та коли побачив неприбрані декорації «Першої ночі», у нього знову стався серцевий напад, а потім провал у пам’яті, а отямився він знову на сцені перед притихлими людьми в партері, щось їм говорив і навіть, здається, всміхався.

Він знав, що м’які розради у вустах головрежа налякають його людей більше, ніж будь-яка істерика, і тому з перших же слів пообіцяв страшні кари на голови відступників, якщо такі знайдуться; відступників, які злякаються чи опустять руки, перестануть, залежно від професії, тримати в готовності декорації або щодня повторювати свої ролі, або взагалі дозволять собі занепад, депресію, пхинькання… Він говорив жорстко, зло, здається, навіть бризкаючи слиною, це огидно, але він нічого не міг з собою вдіяти.

Головою він розумів, що більше за всіх підтримки потребує Ліца, і для користі справи треба було б довести їй вірність. Він це розумів, але сили не було. Потім був якийсь вир, люди стояли навколо, мовчки, наче на похороні, він поцілував Ліцу в лоба, пообіцяв, що все буде добре, потім у нього стався новий провал у пам’яті, і він прийшов до тями зі слухавкою коло рота, причому з ким веде розмову — не міг згадати, і про що йшлося — теж…

Потім був салон таксі і здивований, трохи зляканий водій: «Ви — той самий Кович?!»

Потім були чиновники — знайомі й незнайомі, адміністратори різних рангів, і всі вони дивилися на нього зі співчуттям.

І всі вони з перших слів знали, навіщо він прийшов, і скрушно хитали головами: повторну комісію призначати недоцільно, можливо, ви могли б змінити концепцію вистави? Так, щоб вона лишалася в рамках санітарно-психіатричних норм?

Коли він говорив про жінку на ім’я Паула Німробець, яку хочуть убити в Печері, в очах співрозмовників з’являвся страх. Кович здавався їм першою жертвою власної вистави — от що буває, коли заграють з недозволеним. Коли гвалтують людську природу — ось він, великий режисер сучасності, доведений до жалюгідного стану нав’язливою ідеєю жахів Печери…

Зневірившись, він заявився в Триглав і зажадав зустрічі з координатором Охоронної глави.

Його прийняв другий співкоординатор.

Невисокий, круглоголовий, у таких же круглих окулярах і з круглими плечима чоловік дав йому виговоритися. Він слухав і мовчав ледь чи не півгодини, а коли Раман, схопившись за серце, замовк, — зітхнувши, заговорив у відповідь.

Так, йому доводилось розглядати справу Рамана Ковича та Паули Німробець — у зв’язку з тим давнім випадком, коли сааг тричі нападав на ту саму царну. Було принципово важливо з’ясувати, чи немає з боку хижака перевищення норми агресивності… Ні, авжеж, перевищення не було. Уся та історія була просто набором нещасливих збігів, які, знов-таки на нещастя, позначились на психіці дівчини Паули. Це відтоді вона почала відчувати тривогу, фобії… Хвороба вилилася в гострий розлад, дівчину було госпіталізовано, та, на жаль, однозначних результатів лікування не дало… Знову ж таки, на жаль, ті події залишили слід на психіці самого Ковича — звідси ця хвороблива пристрасть копирсатися в деталях життя світу Печери, а оскільки Кович, без сумніву, талановитий, то ця нав’язлива ідея вилилась у спектакль, породження хворобливої фантазії, який провокує нервові зриви у людей, котрі з ним стикаються, як, наприклад, у того бідного хлопця, актора Валя, що наклав на себе руки… Ні, він, співкоординатор, нікого ні в чому не обвинувачує. Але він лікар, він мав справу з подібними ситуаціями, він шанувальник творчості Рамана Ковича, а тому радить йому як друг: найкраще, що можна зараз зробити, — провести місяць у гірському санаторії, наодинці з природою і під спостереженням досвідченого лікаря. Можливо, медикаменти… та це не обов’язково, це як вирішить лікар. Що ж до Паули Німробець… то, судячи зі слів Ковича, дівчина переживає період нового загострення хвороби, можливо, її знов доведеться госпіталізувати, але й це, знову ж таки, не смертельно, сучасна медицина має…

— Тритана Тодіна вже вилікували, — сказав Раман глухо.

Якийсь час власник круглих окулярів здивовано дивився на нього, піднявши брови, потім за скельцями окулярів з’явилося розуміння:

— А… Так. Бідна дівчинка. Я забув, що Тритан був її чоловіком… Здається, всього місяць чи два. Бідолашна… Підтримайте її, Рамане.

Чоловік за столом говорив так щиро, що Кович на секунду розгубився: прикидається? Ні? Не знає? Другий співкоординатор — НЕ ЗНАЄ?!

— Ви що, не знаєте обставин загибелі Тодіна? — запитав він прямо, можливо, занадто грубо, але надто вже він був вражений.

— Сон його був глибокий, і смерть настала природно, — знехотя пробурмотів співкоординатор. — Усі ми смертні… Але завжди бере острах, коли молодий іще, зовні здоровий… ви знаєте, що в Тритана були… проблеми з формулою крові? Не знаєте… і я не знав, до сьогодні. Тож… бідна Паула, якщо вона уявила собі, що загибель Тритана пов’язана з… Бідна Паула, це все, що я можу сказати. Рамане, ви як доросла все-таки людина… подумайте про мої слова. І допоможіть Паулі… Я хотів би зустрічатися з вами тільки на прем’єрах, а не в кабінеті психіатра… Прощавайте.

Якийсь час Раман стояв під дощем, намагаючись зібратися з думками.

Власник круглих окулярів несильно, навіть дбайливо підштовхнув землю в Ковича під ногами — і вона, ця земля, готова була вислизнути, позбавивши Рамана твердої опори.

А що, як круглоголовий за столом у чомусь, хоч на крихту, має рацію?!

Проте Паула не хвора, сказав йому внутрішній голос, тепер не такий тверезий і не такий упевнений. Тритан…

Тритан. Спогад про людину, що стоїть у дверях, спиною застуючи тьмяне світло з кухні; що говорить, — о диво! — правду — спогад про останні Тританові слова враз прогнав ману. На зміну їй прийшов страх — страх перед владою круглоголового і відчуття цілковитої безвиході…

Він простояв би до вечора, притулившись плечем до стіни, дивлячись на бульки в киплячих під дощем калюжах; єдина думка, здатна зрушити його з місця, прийшла через півгодини такого безглуздого стояння.

Як там Паула?!

«Можливо, її знову доведеться госпіталізувати…»

Він ускочив у таксі.

Сірої машини перед під’їздом не було.

Не чекаючи ліфта, він кинувся по сходах, але вже на другому поверсі видихся, схопившись за серце.

Двері його квартири були замкнені. Чого не бувало практично ніколи; він злякався й почав стукати в них руками й ногами, забувши чомусь про дзвінок.

— Хто там?!

— Пауло, — він задихнувся, — це я.

Скрип засува. Паула стояла в передпокої, і досі так само кутаючись у Тританову куртку:

— Вони… піднімалися. Кликали… Але я знайшла засув. Вони постояли й пішли… Я боялась.

— Машини немає…

— Я бачила… Рамане… Невже вони… так оскотиніли, що можуть щось зробити зі мною… насильно?!

Раман хотів сказати, що в денному світі ніякого насильства й не треба. Охоронна глава досить терпляча, щоб почекати ще дві доби…

Проте він цього не сказав.

Ця її Стефана обривала телефон, збиралася негайно приїжджати, забирати Паулу додому; Раман не мав сили говорити з нею, сповненою сестринського обов’язку, діяльною, галасливою, авторитетною, безмірно співчутливою. Дивно, проте подіяв рівний, сухуватий Паулин голосок:

— Нічого не треба, Стеф. Усе гаразд… Я сказала: мене доглянуть. Не бери в голову, я зовсім не сама. Га? Так, мабуть, завтра… А отак, не знаю. Так… Стеф. Дай мені спокій.

Сестра передзвонила ще раз чи двічі, а потім справді заспокоїлась. Може, образилась. А може, авторитетно вирішила, що так для Паули буде краще.

Як смеркло, Раман увімкнув світло у всій квартирі, телевізор, магнітофон і сувенірний обертовий ліхтарик. Що більше світла та музики було навколо, то дужче йому хотілося спати. Точніше, не спати навіть — просто забутись, уткнувшись носом у диванний валик. Не думати. Не бути.

— Ви лягайте, — всоте повторила Паула. — А мені геть не хочеться спати…

Стимулятор лежав напоготові. Паула запевняла, що потреба в ньому з’явиться тільки вранці.

Проте він не лягав. Він боявся її покинути — і ще боявся тих слів Тритана Тодіна про «саага сім тисяч-прим»… Чи якийсь інший номер, не важливо. Може, саме зараз хтось у круглих окулярах дає наказ невідомому чорному єгереві…

Маячня. Чиста маячня, думав Кович, якраз пора провести місяць у горах під спостереженням досвідченого лікаря…

Доброго Лікаря.

Чого вони бояться? Що під впливом крамольної вистави в цілому світі народяться сотні таких Добрих Лікарів? Здатних зробити з Паули Німробець Витяжку Великої Удачі? Витяжку Свободи Від Печери?!

А вони, люди Триглава… Одержали таку витяжку чи ні? Синтезували — чи злякалися, відпустили Паулу, не довівши справи до логічного кінця?

Гарне питання…

— Ви лягайте, — повторила Паула всоте.

Він не ліг.

Але дозволив собі заплющити очі — й одразу провалився в чорну яму без дна, в міцний сон серед світла й музики і обертових ліхтариків, міцний сон без Печери…

Коли він прокинувся, було темно й тихо. Так темно, що ясно видно було, як у щілинах між шторами займається сірий світанок.

— Пауло?!

Він схопився зі свого крісла, мов ошпарений; йому привиділося нерухоме тіло, скорчене в кутку дивана.

— Пауло?! Ти…

Тихий схлип.

Гарячково ляпаючи рукою по стіні, він намацав зрештою вимикач. Паула лежала, згорнувшись клубком, обіймаючи чорну чоловічу куртку. Очі в неї були розплющені, абсолютно безсонні очі; Раман обернувся — упаковку стимулятора було надірвано, і половину таблеток наче лизень злизав.

— Я залишила його… вони його… забрали… я б хотіла його побачити, але пізно — вони ж одразу забирають… сон його був глибокий… я б хотіла ще коли-небудь, ще хоч раз його побачити.

Від її спокійного голосу волосся заворушилося в Рамана на голові.

— Він помер, щоб я прожила ці дві доби… І я… знаю, Рамане. Я знаю як. Я все знаю.





Розділ дванадцятий




Вони стояли на сходовому майданчику, де навіть перила навіки просякли сигаретним димом.

Паула нічого йому не обіцяла. Вона нічого не могла запропонувати як плату — вона просто розповіла Саві про своє прохання й замовкла, не відводячи очей.

І мовчала так десять довгих хвилин, поки Сава, примружившись, курив. І закурював другу сигарету від вогника першої.

Що вона, врешті-решт, знала про цього високого хлопця?

Що він здавався їй схожим на пілота космічного корабля? Що вона кохала його захопленим щенячим коханням, а він не пам’ятав її імені й не вітався у ліфті?

Що коли він нарешті її помітив і почав вітатися — їй було вже не до того?

Що він прийшов до неї на весілля і на п’яну голову бурмотів про втрачені можливості?

Чого вона від нього очікує?..

— Чорт, — сказав Сава гірко. — Ти, Пауло… на тобі ж лиця нема. Може, в кафе?..

Вона заперечливо похитала головою.

— Чорт, — повторив він стурбовано. — Це ж попруть з роботи… Доведеться на пляжі красуньок фотографувати, як думаєш?

Вона мовчала.

— Пауло, — сказав він пошепки. — Ти хоч…

Зіщулився під її поглядом. Пустив угору товсту, наче котячий хвіст, цівку диму. Розкрив рота, намагаючись щось сказати, і закрив знову.

— Саво…

Отоді він і сказав своє «Так». І Паула перевела дух.

— Так, — повторив Сава. — Може, я тільки заради цього й перейшов на ваш четвертий канал… Може, оце й уся користь від мене в житті…

Паула встала навшпиньки й поцілувала його в щоку.

Їй стало весело. Безтурботно й весело, і нітрохи не хотілося спати.

Уранці побачивши її, Лора скорчила плаксиву пику — тобто вона, ймовірно, думала, що саме такий вигляд мають усі, хто висловлює співчуття; Паула поклала край її старанням, кинувши крізь зуби холодно-глузливе:

— Мовчи.

Лора затнулась, і очі в неї стали як велосипедні колеса.

Телефон на Розганяєвому столі був демонстративно вимкнений. Слухавка лежала поряд з апаратом на столі, лежала на спинці, наче дохлий жучок, короткими гудками вгору.

Розганяй теж хотів співчувати — та Паула не дозволила. Придушила соплі в зародку, напористо запитала, яка доля анонсованої передачі, і почула саме те, що й сподівалася почути. Розганяй присідав і перепрошував, співпереживав Ковичу й перепрошував знов, але який сенс робити презентацію вистави, якої вже, по суті, немає?!

Паула стрималась, і тому Розганяй не довідався, який він боягуз і зрадник. Заохочений її мовчанням, він навіть дозволив собі поцікавитись: а що, вистава справді така приголомшлива, як кажуть? Тобто була така приголомшлива?..

Паула стрималася знов.

У приймальні змучена Лора побивалася над незмовкним телефоном, наче молода мати над ридаючим малям.

— Я не можу вже… обривають… усім цікаво, вийде передача чи ні…

— А ти що кажеш? — байдуже запитала Паула.

Лора стенула плечем:

— А що я можу… Кажу, передача «Портал» буде за розкладом, а про зміст питайте пана Миреля…

Паула посміхнулася.

За ранок у двері Раманової квартири чотири рази дзвонили сусіди. Здавалося, розбурхалось усе місто — по дорозі на студію Паула наслухалася балачок в автобусі. Усі були в курсі подій, але ніхто нічого не знав точно; чутки вперто повторювали, що передача про заборонену виставу відбудеться за будь-яких умов, що охочі зможуть ставити питання по телефону — режисерові, акторам і представникам Триглава…

Паула слухала ці балачки, вуха її палали, а по дорозі за автобусом, не обганяючи, проте й не відстаючи, тяглася сіра, така сіра машина. А в машині — Паула була в цьому переконана — повз зелений світлячок по вікну монітора…

— …от і я кажу, — ображено підсумувала Лора.

Касету з «оглядовою екскурсією по театрах столиці» було витягнуто з якоїсь дальньої комірчини, це справді був огляд, причому торішній, однак якісний. Повідомивши начальство, що має намір сьогодні працювати як завжди, Паула сумлінно переглянула касету, а потім замовила монтажну, щоб звести основний блок із заставкою передачі «Портал».

У монтажній її чекав Сава.

І, щільно зачинивши обладнані звукоізоляцією двері, Паула витягла з-за пазухи — зі складок величезної, не її розміру, чоловічої куртки — самотню немарковану касету.

Передача йшла в ефір о шостій.

Режисери-ефірники вечеряли, не покидаючи бойового поста; власне, вечеря ця плавно виростала з обіду. Ефірники любили попоїсти і їли постійно; о пів на шосту Паула, бліда, з червоними плямами на щоках, покликала Розганяя в маленьку переглядову кімнату номер дев’ять. Їй терміново треба було показати шефові один цікавий для нього матеріал.

Розганяй не розумів, що за поспіх, однак пішов; посадивши його в крісло, Паула згадала, що забула матеріали для перегляду в кабінеті.

Розганяй не здивувався — дивно було б, якби Паула Німробець нічого не забула; вибачившись, Паула вибігла з переглядової, оглянула порожній коридор і замкнула кімнату номер дев’ять ззовні.

Звукоізольовану кімнату номер дев’ять. Закріплену — Паула спеціально дивилася журнал — сьогодні до півночі за паном Мирелем.

Електронний годинник над дверима показував двадцять до шостої.

Балакучі ефірники враз замовкли, коли вона з’явилася. Усі знали, що скасовану передачу готувала саме Паула і що на скандальній виставі була присутня теж вона; всім так і хотілося запитати: ну як?

Утім, ефірники завжди були найбайдужіші люди на студії, і ніяковість швидко змінилася бурчанням — чому ДОСІ касета з передачею не на місці?!

Вона вибачилась, послалася на раптові зміни в планах, поскаржилася на кровопивцю Розганяя; її підтримали. Ефірники традиційно не любили Розганяя; жилавий хлопець, розвалившись у кріслі-крутилці, простяг руку:

— Давай!

І Паула вклала в цю руку касету.

З передачею «Портал».

І сіла поруч, на вільний стілець. У правому верхньому кутку пульта стрибали цифри, що демонструють вибіркову статистику; передачу про садівництво дивилися зараз три відсотки можливої аудиторії. Зрештою, від подібних передач багато й не вимагали.

За дванадцять шоста ефірники галасливою юрбою зібралися пити каву прямо в апаратній; Паула наморщила носа й оголосила, що не терпітиме сигаретного духу. На неї покосилися здивовано-, однак, побурчавши, вирішили навідатися в найближчий кафетерій, тим більше що випусковий — жилавий хлопець — не курив.

За вісім шоста, коли на магнітофоні вже світилися всі лампочки, як належить, у двері зазирнув збуджений Сава:

— Славеку, на хвилину!

— У мене ефір, — невдоволено пробурчав випусковий Славек.

— Пауло, підстрахуй його… Славеку, ну на хвилинку!..

— З мене премію знімають за недбалість в ефірі…

— Та на секунду! Вийди, будь людиною… Тут така штука… Здуріти можна!

За три хвилини шоста Сава повернувся. Непоштивим жестом заштовхав у апаратну блідого до жовтизни Рамана Ковича. Крутнув коліща, відрізаючи замкнутий світик пультів та яскравих екранів од іншого, великого, ворожого світу.

— Де він? — уривчасто запитала Паула.

— У туалеті, — сказав Сава трохи винувато. — Він… одно слово, в туалеті.

Кович мовчав. Стояв, наче сутула примара, байдужий, дратівливо апатичний; уся його енергія вихлюпнулася вчора. Сьогодні, здається, йому було вже все одно.

Паула скоса глянула на дані статистики — і здригнулась.

Глядачі прибували, наче вода в басейні. Їх було вже двадцять… тридцять… сорок п’ять відсотків, а цифри все стрибали, Паулі стало холодно, вона рефлекторно обхопила плечі руками.

За одну хвилину шоста.

У переглядовій номер дев’ять рвався на волю, гатив у оббиті корком двері знавіснілий Розганяй. У кафетерії накачувалися чорною рідиною ефірники; про долю випускового Славека Паулі лишалося тільки здогадуватись. Проносним його Сава нагодував, чи що?

— Розгін, — сказав Сава не обертаючись.

На трьох віконцях з дев’яти крутився однаковий рекламний ролик, а маленька цифра «чотири» у правому верхньому кутку мала нагадувати глядачеві, на якому каналі працює його телевізор. Дані вибіркової статистики показували, що вісімдесят п’ять… ні, вісімдесят дев’ять відсотків усіх можливих телевізорів працюють саме на «четвірці».

— Ми в ефірі, — сказав Сава так само неголосно.

На екранах розгорталася заставка передачі «Портал». Вона з’явилася саме тоді, коли й мала з’явитися; мільйони глядачів сидять зараз у кріслах і чекають… чого? Оглядової екскурсії по театрах столиці? Щоб, подивившись п’ять хвилин, роздратовано перемкнути на інший канал?

Шістдесят вісім відсотків. Оце рейтинг.

— Усе, — сказав Сава.

На екрані, на тлі закритої завіси, завис нашвидкуруч виготовлений титр: «В. Скрой. «Перша ніч».

— Поїхали, — сказав Сава задоволено. — За хронометром дві години двадцять три хвилини… Задавимо новини на фіг. І правильно, кому вони потрібні?

— Помовч, — сказала Паула пошепки.

Титр усе ще висів.

У Паули раптом засльозилися очі. Заболіли, ніби в них сипнули піску. Вона замружилась — і в темряві, в якій опинилася, почула музику.

Грізну й шляхетну. Стражденну, проте і в стражданні сповнену гідності. Музику, при перших же звуках якої ніздрі її згадали запах оксамиту, руки — дерево підлокітників, тіло — нервове тремтіння…

І Тритан ще ж був живий.

Паула здригнулася й розплющила очі.

Титр пропав. Завіса почала розходитись; посеред сцени стояла спиною до глядача людина в чорному, з канчуком в опущеній руці.

…Зелена трава мчить назустріч ромашкам. Падає літак, повітряна яма, запаморочення…

— Пауло, ти чого? — Сава взяв її за плече.

Він злякався. Він справді злякався, цікаво, чого — непритомності? Істерики? Розриву серця?

— Не займай її, — глухо сказав Кович.

На чорному заднику далекої сцени ожили на мить мерехтливі зарості зеленуватих лишайників. Навіть у запису чути було, як там, у театрі, в далекому позавчора, охнули, здригнувшись, люди.

— Тритане, — сказала Паула, дивлячись на червоний вогник працюючого магнітофона. — Я, можливо… пробач, будь ласка.

Цифри рейтингу в правому верхньому кутку стрибали, мов божевільні. Різка хвиля спаду. І знову хвиля наростання.

Десь там, назовні, клацали перемикачі програм. Дзвонили телефони; люди здивовано перезиралися, хтось забирав од екранів дітей, хтось у паніці вимикав телевізор, боячись збожеволіти. Люди не витримували; тепер рейтинг весь час падав. Шістдесят, п’ятдесят вісім, п’ятдесят…

На екранах бенкетували гості в князівському палаці. Після бенкету Паула пам’ятала — буде перша лірична сцена.

— Добре знято, — хрипко сказав Кович.

Паула здригнулася — до цього він стояв так тихо й байдуже, що вона встигла забути про його присутність.

— Добре знято… — повторив Раман, з трудом випрямляючись, жестом сліпого намацуючи перед собою спинку крісла. — Молодець… Саво…

Рейтинг заклинило десь на рівні сорока. Немислимий, треба сказати, рейтинг для скромної передачі про театр…

Десь у переглядовій номер дев’ять зневірився й упав у крісло змучений, пійманий у пастку Розганяй. Може, йому вистачить розуму ввімкнути екран на рідному каналі, щоб побачити СВОЮ ВЛАСНУ передачу?..

Ефірники глушили каву і вдихали сигаретний дим. У такий спосіб вони можуть згаяти не одну годину — бо ж чергує, як вони думають, Славек…

Вистава йшла, як ішла. Троє людей у замкнутому просторі дивились на екран, і з кожною секундою ставало зрозуміліше, що в той, тепер уже далекий день камера перевершила свої скромні можливості. Камера стелилася, притискалася до підлоги, злітала вгору, заглядаючи в обличчя збентеженого хлопця, ловлячи відблиски в зіницях попелястоволосої дівчини… Наїжджаючи на обличчя й миттю відскакуючи назад, щоб одразу ж схопити в поле зору всю сцену, — камера стала таємним учасником спектаклю. Паулі на мить стало шкода, що Сава, одноосібний автор цієї чудової телеверсії, відтепер змушений буде знімати красуньок на пляжі…

Вона озйрнулася на оператора. Сава не помітив її погляду.

Сава сидів, нахилившись уперед, у широко розплющених очах відбивались палаючі екрани, і тому очі здавалися фасеточними, наче в бабки.

— Саво…

Заморгали вогники на переговорному пульті. Паула, весь час приховано чекаючи цього моменту, здригнулась; у ту ж секунду щосили заголосив телефон.

— Не відповідай, — навіщось сказав Кович.

У ту ж саму секунду здригнулися ручки на вхідних дверях. Хтось дерся з того боку — звуку не було, був ледь помітний струс, але Паула знала, що змусити здригнутися двері апаратної може тільки скажений буйвіл.

Той, хто дерся… а скоріше за все, їх було кілька. Ті, що дерлися, ще мали надію відчинити двері, ввірватися, перекидаючи стільці, і в гарячковому пориві ввімкнути аварійний магнітофон, щоб той виніс на мільйон екранів гарненьку аварійну заставку з метеликами, пташками та квітами. Щоб жилавий Славек та орда кавоманів зберегли примарну надію втриматися на робочих місцях…

А може, вони ні на що таке не сподівалися. А просто билися в двері, як муха в шибку, — від розпачу, люті, здивування…

— Живлення, — сказала Паула самими губами.

Сава, не відриваючись од екрана, встав і боком, наче краб, ковзнув кудись убік, за пульт. Сухо, врочисто клацнув рубильник, екрани моргнули й засвітилися знову, а на підлогу до Паулиних ніг відскочила свинцева печатка на дротинці.

Цю студію будували з урахуванням землетрусу. Назовні може бушувати пожежа — тут, усередині, у відрізаній од світу рубці, працювало автономне джерело живлення. Аварійне джерело, на винятковий випадок — хоч ті, хто будував студію, щиро розраховували, що такого випадку не буде ніколи…

Вони помилилися.

Вони двічі помилилися, законослухняні проектанти студії. Вони не передбачили механізму обрубування ефіру ззовні. Вони не чекали ситуації, за якої самодіяльність четвертого каналу можна буде зупинити, тільки повністю вирубивши телевежу.

І Паулине щастя, що серед людей, знайомих з аварійними механізмами, був і такий собі оператор Сава.

— Авантюристи, — так само глухо сказав Кович.

Автоматично ввімкнувся вентилятор. У маленькій закупореній кімнатці ставало душно.

Двері тряслись — як і раніше беззвучно.

Десь там надривалися телефони. Смикався, мов у лихоманці, генеральний адміністратор телекомпанії; величезна маса чиновників смикалася, приймаючи розгнівані, здивовані, вдячні дзвінки прикипілих до телевізорів громадян. «Завдяки панові Мирелю ми…»

Цікаво, подумала Паула, а Розганяя вже знайшли?

І засміялась.

Сава ніяк не відреагував на її сміх, а Кович здригнувся. Перевів погляд на екран, де розгойдувалася на високій гойдалці попелястоволоса дівчина Ліца; потягся до телефону, Паула навіть злякалася — кому?!

Гудки тяглися довго. Навіть Паула чула їх, ці гудки; Кович не поспішав переривати зв’язок.

— Увімкни телевізор.

Паулі здавалося, що слухавка в Раманових руках схлипує.

— Увімкни четвертий канал. Негайно.

Пауза. На обличчі Ковича лежало синювате світло екранів; воно здавалося неможливо старим, це обличчя, однак уперше за час їхнього знайомства Паула побачила на ньому холодний відблиск шляхетності.

— От бачиш, Ліцо… Ти прекрасна.

І поклав слухавку.

І випростався, насилу розгинаючи плечі; Паулі захотілося підійти й стати поруч. І вона зробила, як хотілося.

— Негайно припиніть мовлення і відчиніть двері.

Один з темних досі екранів світився чорно-білим, з перешкодами; Паула не могла згадати, де вона бачила людину з екрана.

— Негайно припиніть мовлення і відчиніть двері. Ви порушуєте закон про інформацію. Вам загрожує серйозне покарання… Негайно припиніть мовлення і відчиніть двері.

Паула ковтнула слину.

— Пане Мирель, ви відповісте перед керівництвом студії…

Навіть Сава нервово озирнувся від екрана — подивитись, чи не лусне Паула з істеричного сміху.

— Бід…ний… Розга…няй!..

— Негайно припиніть мовлення і відчиніть двері, — повторив чорно-білий чоловік, наче на більше в нього не вистачало фантазії. — Негайно припиніть…

— Рейтинг! — скрикнула Паула.

Стрибучі цифри показували вісімдесят вісім. Вісімдесят вісім і п’ять… Вісімдесят дев’ять…

— Вони дивляться, — сказала Паула пошепки.

— Припиніть мовлення в цю ж секунду! — викрикнула чорно-біла людина. — Ви… що ви робите… Це…

— Це вам за Тритана, — мстиво сказала Паула прямо в сіре лице. І наплювати, що її не чують.

Здавалося, вона бачить, як ефір тягнеться над країною. Тягнеться, мов туман, мов голубий кисіль, накриває, ніби ковдрою, розшаровується на струмені, вливається в антени, вливається в очі, вистава тече, як вода, затоплює найспокійніші душі, люди дозволяють виставі розчинити себе, затягти, самі того не знаючи, вони розслабляються, готуючи себе до другої дії, до тієї сцени, заради якої…

— Я дожив до цього дня, — сказав Кович глухо. І похитнувся і, щоб не впасти, вчепився Паулі в плече. — Я… все-таки… от.

Насилу відійшов і сів у кутку. І опустив голову, не бажаючи, щоб Паула бачила його лице.

Чорно-білий екран заморгав, узявся смугами, потім засвітився рівним сірим світлом. Двері перестали трястися.

Оксамитна завіса вже закривалася, відбиваючи першу дію. Сьогодні вдень Паула своїми руками повісила тут цей титр: «В. Скрой, “Перша ніч”. Друга дія».

Знов ожив маленький чорно-білий екран.

— Пауло…

Вона здригнулася.

Розганяй, здавалося, постарішав років на п’ять. Доглянуті рештки волосся тепер стояли сторч, поперек щоки тяглася довга червона подряпина, бліді губи тряслися.

— Пауло… я не чекав від тебе… я хотів, щоб ти… заступником… я вибивав для тебе… кар’єру… довіра… Як дочці… як ти могла… я ж знаю, що ти мене чуєш… якщо хоч краплина совісті… перестань негайно… тут твоя сестра… Зупини мовлення, відчини двері. Як же ти…

І Розганяй схлипнув.

Паула безпорадно озирнулася.

Кович сидів у кутку, сховавши обличчя в долонях. Сава не відривався від екрана, де починалася друга дія, де звучала, заглушаючи жалюгідний Розганяїв голос, велична, неймовірно стара музика.

— Пауло… я тебе прошу. Чого ти доб’єшся, крім того, що тебе все життя лікуватимуть…

Чорно-білий екран моргнув; відтіснивши Розганяя, в нього вмістилася Стефана. Здивована, геть несхожа на себе — може, тому, що такої розгубленості Паула ще ні разу, жодного разу за все життя не бачила на обличчі своєї старшої досвідченої сестри.

Стефана мовчала. Мовчала й короткозоро мружилась, хоч короткозора зроду не була. Потім озирнулася на когось невидимого, спитала розгублено:

— Сюди говорити? В об’єктив?

І, одержавши позитивну відповідь, знову невидюще подивилась на Паулу.

І Паула побачила, що сестра її теж набагато старша, ніж здавалася досі.

— Я не знаю, що говорити, — зізналася Стефана, озираючись на невидимих людей за кадром. — Що… а виставу подивитися можна?..

— Вимкни, — глухо сказав оператор Сава. — Заважає.

І, перш ніж Паула встигла збагнути, чого від неї хочуть, права Савина рука ковзнула над пультом, над лісом чорних важільців, безпомилково вибрала один, котрого Паула не відшукала б зроду, і тихенько клацнула, занурюючи чорно-білий екран у глуху чорноту.

…Рівно горіли смолоскипи.

Програма новин, яка десятиліттями виходила в ефір у ці самі хвилини, зірвалася. Нова хвиля глядачів — а «Новини» традиційно мали високий рейтинг — ринула в другий акт «Першої ночі»; люди здивовано тупцювали перед телевізорами, дивилися то на годинник, то в програму передач, намагалися збагнути свою помилку, — та смолоскипи горіли рівно, вистава ловила у свої тенета, напруга її захоплювала навіть далеких од театру обивателів.

Вистава йшла, як мала йти, вистава обходилася тепер не тільки без режисера — без акторів, що мовчать зараз перед увімкненими екранами, вона обходилася теж.

Троє в замкнутому просторі сиділи, не дивлячись одне на одного. Сава вперше в житті ПОБАЧИВ зняте ним дійство, і тепер його долоні механічно бгали м’ятий папірець, який ще недавно був чиїмось важливим документом. Кович перебував у власних переживаннях і нікому не хотів показувати свого обличчя. Паула… на Паулу раптом хвилею накотила дрімота.

Боротися не було ні сили, ні сенсу; поклавши голову на лікоть, вона мляво думала про те, що головну справу зроблено, за Тритана відомщено й тепер боротися нема за що. І боятися теж — пан чи пропав…

Стимулятор перестав діяти. І коли вона ватними руками надірвала упаковку і вкинула в рот останню капсулу — нічого не сталося.

Я — поплавець на хвилях твоїх бажань,

Я поплавець і більше нічого не хочу,

Тремтить у зіницях відблиск солоний,

Та губи всміхаються… Знай,

Що, присягнувши, освячую радість

Бути завжди поплавцем у твоїй душі…

Дивися — зима вже віконниці позачиняла,

Одначе життя не стихає…





Паула здригнулася.

Сцена Печери — зараз…

Їй хотілося додивитись до кінця.

Тому вона з неймовірним зусиллям підвела голову, насилу одірвавши її од затерплого ліктя.

І побачила, що Савині руки, бгаючи папірець, тремтять.

І Кович, вибравшись зі своїх думок, дивиться на екран.

Танок жуків… зеленуваті візерунки лишайників, біляста тінь, запах води та цвілі…

Миттєва тінь саага.

Сава скрикнув. Точніше, хотів скрикнути, Паула бачила, як стрибнули його плечі.

І знову — як тоді, в залі, наче корячись один раз написаній партитурі, від щік її відлила кров, і обличчя оніміло.

Камера дивилася на юнака в білій сорочці, чию шию недбалим витком перекреслив червоний шарф…

Її боляче вдарили в бік. Вона здригнулася.

Кович стояв поруч, і тремтячий палець його вказував на віконце рейтингу.

Дев’яносто дев’ять і п’ять… Такого ще не бувало.

Паулі стало недобре.

Збій апаратури?

— Камеру, — Кович здавався свіжим і сповненим сил, як завжди здим і готовим у бій. — Як домовлялись. Я скажу.

Маленька камера стрибала в руках враженого Сави. Паула сиділа за пультом; остання картинка — уклін, розкривається завіса, Кович підтримує Ліцу, майже несе її на руках; Паула зціпила зуби:

— Саво, розгін…

Завіса закрилася.

І відразу ж на зміну їй на екрані виникло сухе й діловите обличчя Рамана Ковича. Убоге світло апаратної скрадало сивину й зморшки — той Кович, що був на екрані, здавався сильнішим і спокійнішим за Ковича живого, який сидів неподалік Паули перед маленькою камерою в Савиних руках.

— Уже? — спитав Раман напружено.

Паула кивнула.

— Я Кович, і це прямий ефір, — сказав Раман незвично здушеним голосом. — Я не говоритиму багато, ви бачили виставу, в якій я все сказав… у якій ми все сказали, — поправився він надсилу. — Я не хочу стверджувати, що знаю про життя… все… я навіть не наполягаю на своїй правоті… Я кажу, що знаю. Ту частину правди… яка не дозволяє мені мовчати… я змушений.

Сава потроху заспокоювався — камера в його руках перестала сіпатися, тепер на вихід ішла професійна, цілком виразна, незважаючи на вбоге освітлення, картинка; зате Паулу трясло дедалі дужче. Вона навіть зуби зціпила, щоб мимоволі не прикусити язика.

Раман говорив, насилу виштовхуючи із себе слова — наче випльовував жаби.

— Світ влаштований… не так… як нам би хотілося. Кожний з нас може вбити… безвинно, просто корячись своїй природі… і бути вбитий. Ніхто з нас не говорить про це… більшість… про це не думає. Прокидаючись уранці, ти не згадаєш… не довідаєшся, кого цього ранку забере… спецбригада… не довідаєшся… чий смак крові ти пам’ятаєш… якщо пам’ятаєш. Але ж ми не можемо нічого… крім того, як пам’ятати. Крім того, як задумуватися… Задуматися. Я не знаю, чи був світ такий вічно… і чи буде… що ж. Нехай так, скажете ви, нехай ми неспроможні переломити… світобудову… Але знайте. Щоразу, потрапляючи в Печеру… ви віддаєте себе в руки єгерів. Не питайте мене, що з цим робити… просто знайте. Наш світ і світ Печери… я радий, якщо вистава допомогла це зрозуміти… усвідомити, — він перевів дух. — Прошу пробачення, — він закашлявся й кашляв довго, і в Паули дедалі дужче стискалося серце, — я прошу пробачення в талановитого актора Валича Валя, який трагічно загинув… під час роботи над виставою… І дякую… якщо так можна дякувати… дякую і прошу прощення в єгеря Тритана Тодіна, убитого в Печері два дні тому. І хочу сказати, що його вдова Паула Німробець перебуває в смертельній небезпеці, сон її буде глибокий, але смерть не буде природна, і взагалі, скільки неприродних смертей трапляється на десяток смертей звичайних?! Я звертаюся до Триглава: загибель безневинної людини, в ім’я хоч яких міркувань… як можна?! Чи ми сааги посеред денного світу, чи ми єгері, позбавлені облич?! Той, хто призначений катом Паули Німробець, — я звертаюся до тебе… Чи мало Тритана?! Чи…

Раман говорив і говорив, могутньо, люто, і до жовтих щік доливав рум’янець, але й Паула, й Сава бачили, як на всіх до одного екранах уже мерехтять сірі більма.

— Рамане, — тихо покликала Паула.

Кович почув її не зразу.

— Що?..

— Рамане… все.

Кович затнувся. Роззирнувся не розуміючи. Конвульсивно ковтнув клубок.

— Ви будете сміятися, — Сава закинув камеру за спину, як хлопчисько закидає шкільну сумку, — ви будете сміятися, але вони-таки… вирубили вишку. Взагалі… А може, вони її підірвали?!

І Сава розреготався, і сміх у нього був дивний — водночас щасливий і істеричний.





* * *




Дірка в диванній подушці…

Коли вони відчинили двері, коли в сперте повітря апаратної ввірвався пропахлий пилюкою й тютюном вітер коридорів…

І камери. Десятки об’єктивів, відтискаючи один одного, бажали неодмінно зазирнути у вічі. Гвалт, гул голосів, білі плями облич, з усіх деталей застрягла в пам’яті одна: скляна комашка-сонечко на чиїйсь франтуватій краватці.

— Чи варто розцінювати ваш вчинок…

— …історію хвороби?

— …і можливі наслідки…

— Чи правда, що пан Тритан Тодін…

— …дати пояснення.

І люди. Хто б міг подумати, що телецентр може вмістити стільки народу?!

І погляди. І там, за краєм обурених чиновників та метушливих журналістів, — вражене мовчання.

Вони всі дивилися, зрозуміла раптом Паула.

І ця думка єдина була варта уваги.

— …Зі мною все гаразд, Стеф… я подзвоню.

— …підписати протоколи…

Вона поставила розчерк під великим текстом, навіть не пробігши його очима.

Люди були скрізь. Усі, хто коли-небудь одержував перепустку на телецентр…

А коло входу охорона розгублено намагалася відтіснити тих, у кого перепустки не було…

А потім Паула зрозуміла, що її смикають за рукав. Одна рука за одною, а Ковича, який іде попереду, просто хапають за плечі, тягнуться й тягнуться руки, всім хочеться торкнутися…

А потім вона побачила сіру машину, навколо неї чомусь вільний простір, і трьох мовчазних людей з напруженими, якимись винуватими обличчями, і в того, високого, який перший ступив до Паули, в опущеній руці явно щось є, ну не порожня ж рука…

— Охорона психічного здоров’я, — м’яко сказав високий. — Панно Німробець… пані Тодін… Пауло. Вам би треба поїхати з нами.

Вона стежила за його рукою.

Уколоти крізь рукав — вистачить миті, підхопити жінку, яка раптом упала, — природно для чоловіка…

Рослий зі шприцом піймав її погляд.

— Пауло, — сказав він докірливо. — Ну заради пам’яті Тритана…

Вона вишкірилась.

Високий знову ступнув, тепер уже не збираючись ні про що розмовляти, але між ним і Паулою раптом опинився Раман Кович. Пружинячи на напівзігнутих, невловимо схожий на великого старого саага…

Дірка в диванній подушці.

Дірка.

— Пауло, не спи…

Вона засміялася:

— Я ж не можу не спати… вічно…

Вони, як і раніше, відгороджені од світу, тільки замість тісної апаратної — простора Ковичева квартира, де у квіткових ящиках на балконі сохнуть по осені бур’яни.

Дірка в диванній подушці. Заходить Тритан, усміхається зеленими очима, говорить голосом, як в океанського пароплава:

— Привіт, Пауло… Хочеш спати?

— Тритане, пробач, будь ласка…

— Пауло… — Тританів голос змінюється на голос Ковича. — Не спи… Поговорімо…

— Тритане!..

Зелені візерунки на мерехтливих стінах… Уже?!

— Пауло. Пауло… Не спи.

…Що таке «пелюстки»?

Чомусь цієї ночі Рамана мучило саме це, другорядне, дивне питання.

Усе, про що говорив Тритан за кілька годин до своєї загибелі…

Усе це Раман успішно витиснув зі свідомості, він мав важливіші справи…

А тепер усе це прийшло знову. Згадалося.

Слова, вимовлені людиною за кілька годин до смерті, набувають особливого сенсу.

«Війна… Ви такого слова… не чули. І ви, звісно, не уявляєте, як це — ходити по вулиці озираючись, заходити у власний під’їзд, тримаючи напоготові сталеву болванку… Як це — боятися за дочку, яка повертається зі школи».

Боятися — чого?!

Паула лежала на дивані, і не спати їй лишилося рівно стільки, скільки й жити.

Годину, може, дві…

— Пауло, не спи…

— Тритан приходив? — спитала вона, дивлячись запаленими очима кудись повз нього, у простір.

Раман перевів дух.

Так, Тритан приходив. Обом зараз здавалося, що Тритан сидить у кріслі навпроти, закинувши ногу на ногу, — як завжди трохи неуважний, спокійний і доброзичливий.

«Що ж ви наробили, Рамане?»

— Людина не може не відповідати за свого звіра…

«Ви ніколи не бачили, як тисячі людей пруть одні на одних, стінка на стінку. Як вибухають… бомби, і летять на всі боки руки й ноги, виснуть на деревах…»

— Звіра? — сонно перепитала Паула. — Ви… про звіра, Рамане?

— Пауло, — сказав він глухо. — А може, ми…

Вітер. Сухе листя, й те, що не встигло ще стати сухим, але стане, неодмінно стане, бо осінь…

— Я теж про це думаю, — тепер вона нерухомо дивилася в стелю. — Те, що ми зробили… Можливо, це не так і добре… можливо…

Раман згадав Валя.

«Я боюся! Я в гуртожитку мию посуд — і раптом бачу, що я… наче я схруль. Я боюсь… що Печера… про Печеру не можна говорити вголос, вона помститься!..»

Що привиділося Валеві в той день? Від кого він рятувався, кидаючись сторч головою у вікно п’ятого поверху?..

— Що ж тепер удієш, Пауло, — сказав Раман пошепки. — Уже… Не повернеш…

Що мав на увазі Тритан, кажучи про «пелюстки»? Про «бомби»?!

Зараз це було дуже важливо.

А тоді — тоді він навіть не спромігся перепитати…

— Пауло, не спи!!

— Відчепися, — вона, як ніколи досі, звернулася до нього на «ти». — Я хочу… я не можу більше.

Вона лежала, вткнувшись лицем у диванну подушку з діркою.

Він ліг поруч — добре, що диван великий.

За все його життя в його обіймах побувало безліч жінок.

Та жодна з них, тих, кого він на хвилину робив своєю, не була для нього така…

За вікном металися, прощаючись з літом, покроплені жовтизною крони. Вранці вулиця Кленів прокинеться в мозаїці кленового листя…

Якщо він настане, той ранок.

У нього більше не було сили. Цей останній здогад — про те, що рацію мав Тритан, а зовсім не вони з Паулою, — підкосив його остаточно.

Паула…

Тіні гілок. Шерхіт сухої трави у квітковому яшику на балконі.

— Пауло, — він обійняв її, щоб хоч якось загладити свою колосальну вину. — Пауло… не спи…

Вона дихала рівно, очі її були заплющені, і повіки не тремтіли, і на змученому обличчі лежала маска втомленого задоволення.

Кілька секунд він балансував на грані між сном і явою, а потім не втримався й шугонув у безодню.

І, падаючи, відчув миттєву, спокійну радість.





* * *




Вона була безтурботна.

Вуха її, схожі на половинки великої мушлі-перлівниці, легко різнили звуки від згуків; шерехи, накладаючись на дзвін крапель, відлунювали від стін, слабшали й множилися, тонули, втрапивши в зарості моху, незліченно повторювалися, вдаряючись об стіну. Звуки — ниточки, що заповнюють простір Печери, — зараз усі були тонкі, нечасті й цілком безпечні. Шаруділи у вологих щілинах комахи, ледь чутно шелестіла повільна річка, а на цілий ярус нижче парувалися два дрібні тхолі. Спокійне дихання Печери: цілковитої тиші тут не буде ніколи. У цілковитій тиші царна почувалась би сліпою.

Вона йшла… Здається, вона йшла вниз, туди, де її чуття безпомильно вгадувало воду.

Кам’яне склепіння тут губилося в темряві. Мерехтливі лишайники не давали світла, але світилися самі, позначаючи стіни та схили блакитними нерівними плямами. Царна була байдужа до дикуватої привабливості залу — вона чула воду. Найкращий з відомих їй звуків.

Туди, де, зриваючись з вапняних патьоків, лунко падають у чорне дзеркало солодкі краплі…

Туди, де серед каміння ледь чутно дихає струмок…

Там життя.

Голоси води й життя обманули її.

Перебираючи ниточки світлих і теплих звуків, вуха її упустили одну-єдину крижану павутинку.

Він умів чекати.

Ситий запах крові плив над водою. Тепла й жива істота підходила дедалі ближче, і він затамував дух.

Сааги вміють подовгу не дихати. Тому їм удається заманювати в засідки царн, які мають такий гострий слух і які так безтурботно покладаються на самий тільки слух.

Він не знав, що за темне почуття, що за невидимий примус загнав його на полювання саме до цього нерухомого озерця. Але царна з’явилася — а значить, полювання буде вдале.

Мініатюрна тваринка з мигдалеподібними очима виступила з-за кам’яного пасма. Зупинилася, водячи вухами-локаторами; білі мушлі вперше напружилися, не чуючи, але передчуваючи небезпеку.

Він лежав, беззвучний і непорушний, мов камінь. Царні лишилося зробити кілька кроків до води, тоді жодна сила не перешкодить йому накрити її одним кидком.

Однак царна барилася.

Чи кров у його жилах стугоніла занадто голосно, чи царнина спрага була не така сильна, чи інстинкт тваринки в останню мить попередив її про скору смерть, але царна стояла, не ворушачись, обережно піднявши передню ніжку з гострою ратичкою, і мигдалеподібні очі невидюще дивилися в темряву.

Пухнасті груди з плямою особливо густої, наче недавно відрослої вовни…

Сааги вміють чекати.

Можливо, він міг би кинутися вже зараз, але тоді стрибків треба було б два, а йому не хотілося гнати царну в плетиво коридорів, царну нелегко наздогнати, і після скаженого бігу м’ясо в неї гірчить…

Тому він чекав.

Царна постояла ще, поставила ногу на камінь перед собою, ледь відступила, жадібно ловлячи напруженими вухами згуки близької води.

І її спрага взяла гору.

Вона ступнула вперед, витончений силует на тлі світляних лишайників, і ще ступнула, і ще…

Вона вже була в межах досяжності.

Вона пахла живою кров’ю — так, що в нього на мить запаморочилася голова.

…І коли ця одна-єдина крижана павутинка, коли цей зрадницький звук виявив себе…

Було пізно.

Те, що вона сприйняла за нагромадження чорного каміння…

Насправді це був припалий до землі сааг. Жахливий механізм з іклів та м’язів, ідеальне знаряддя вбивства.

Сааги не промахуються.

Будь-яка царна бачить саага тільки раз у житті, але завжди впізнає…

Утім, ця царна була винятком.

От уже вчетверте час, необхідний саагові для вбивства, був незмірно менший за час, відпущений царні на думку про втечу.

Тільки думку…

М’язи, що керують диханням, устигли скоротитися.

Видих…

Сааг кинувся.

…плуталася свідомість. Причаїтися й кинутись, летіти в стрибку, відчуваючи, як грузне в секундах приречена жертва і як той самий, кришений на миті час стікає по твердій саажачій шкурі, не завдаючи шкоди, не встигаючи втримати…

Білий спалах у мозку. Сп’яніння: повалити в зарості коричневого моху, тримати за горло, поки триває агонія, тримати, тримати…

Він висів у повітрі. Він летів, він падав.

Повітряна дорога, визначена в мить стрибка, несла його розімкнуті ікла прямо до білої шиї нерухомої царни.

Нерухомої — бо час тримав її у своїй пастці. Вічність саагового польоту в стрибку здавалася царні короткою миттю, такою короткою, що…

Мигдалеподібні очі здавалися чорними. Це розширилися, все собою затоплюючи, зіниці.

…і закрила від неї танець вогненних жуків під стелею.

Царство вигнутих пазурів, що вміють миттю протикати жертву наскрізь… Чорна короткошерста шкіра…

Царна дивилась, і жах смерті, глухий і природний, раптом виродився в інше, заклякаюче, не звірине відчуття.

Царна дивилась.

…ніби удар.

Він не міг усвідомити це почуття й не міг йому опиратися — воно було так само сильне, як інстинкт самозбереження.

А цьому прагненню — жити, хоч би там що, — страхітливий сааг корився так само, як і лагідна царна.

Бо зараз, в останні миті стрибка, він усвідомив своєю туманною свідомістю звіра, що, встромляючи пазурі в дивну здобич…

Світ у його очах роздвоївся.

Та його скалочка, що не мала назви, прокричала слово, яке нічого саагові не сказало, — просто набір звуків… Проте, встромляючи пазурі у дивну здобич, він знищить сам себе.

Щось дуже важливе в собі.

Право на…

Те, чого хоче позбавити його причаєна в переходах, озброєна канчуком темрява.

Клацнули, змикаючись, чорні кістяні гаки.

…Вода.

Звук води змиває всі звуки, як вода змиває кров з каміння…

Там, по той бік нерухомої плівки, стояли, наче очікуючи, байдужі до всього на світі риби.

Велетенський чорний звір з розбитою об каміння мордою лежав біля краю, довгий язик насилу, надсилу підбирав солоні краплі, що скочувалися по іклах.

Запах власної крові поховав під собою всі на світі запахи. Звірові здавалося, що він осліп.

Потім крізь солону іржаву завісу проступив новий запах. Запах води.

Він лежав, відчуваючи, як звідти, з прозорої глибини, пахне риба.

Він міг би встати й ударити по воді широкою лапою з двома наборами пазурів…

Та він боявся.

Боявся злякати тендітну світлу тінь, ту, що стояла за його спиною, похитуючись на тремтячих ратичках.





КІНЕЦЬ




ББК 84(4УКР)6

Д99



Переклад з російської Олекси Негребецького

Художник-оформлювач Є. В. Вдовиченко



Дяченки М. та С.

Д99

Печера: Роман / пер. з рос. О. Негребецького; Худож. — оформлювач І. В. Вдовиченко. — Харків: Фоліо, 2010. — 316 с.

ISBN 978-966-03-5048-9.



Дія роману Марини та Сергія Дяченок «Печера» відбувається в місті, в якому нема злочинів і замків на дверях. Ідеальний варіант суспільства? Так, але тільки на перший погляд. Тому що свідомість мешканців цього міста розділена. Удень вони живуть у реальності, яка регулюється звичайними нормами і правилами. А вночі до їх «послуг» Печера — світ поза свідомості, який наповнений дивними і жорстокими створіннями. Прокидаючись зранку, мешканці міста розуміють, що у світі Печери вони реалізують усі свої потаємні бажання, які заборонені у світі реальному. Але де проходить межа між світами? І чи є вона взагалі?..

Як завжди, Дяченки, майстерно підкоряючи захоплюючим сюжетом, ставлять перед читачами філософські питання, відповідь на які кожен повинен знайти сам…
